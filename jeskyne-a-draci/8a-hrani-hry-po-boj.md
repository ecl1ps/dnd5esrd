# Hraní hry

V této kapitole najdeš vše, co se týká samotného hraní hry. Od vysvětlení pravidel pro řešení různých situací přes obecné herní postupy až po mnohé drobné rady.

## Házení kostkami

V JaD známe tři hlavní hody: na **Ověření vlastnosti** (také hod na Vlastnost, na Dovednost nebo prostě na Ověření), na **Záchranu** (také Záchranné hody) a na **Útok**. Jak jsme psali v 1. kapitole: Základy, všechny se řeší stejně: Hodíš 1k20, přičteš Opravu příslušné Vlastnosti, Zdatnostní bonus, pokud k danému hodu máš Zdatnost a případně další Opravy, pokud nějaké jsou (za kouzla, speciální situaci atp.), a výsledek porovnáš s číslem zvaným **Stupeň obtížnosti**. Pokud hodíš stejně a víc, uspěješ. Tedy:

**1k20 + Oprava vlastnosti (+ Zdatnostní bonus) (+ další opravy) ≥ Stupeň obtížnosti = úspěch**

V případě úspěchu v hodu na Vlastnost či Dovednost dosáhneš toho, o co se snažíš, nebo se k tomu alespoň velmi výrazně přiblížíš. Úspěch v hodu na Záchranu znamená, že unikneš tomu, co ti hrozí, nebo alespoň zmírníš následky, které tě Postihnou. Při úspěšném hodu na Útok způsobíš Zásah, což znamená odebrání Bodů výdrže Cíle, nebo jeho Vyřazení – o tom si více řekneme v podkapitole věnované boji. Specialitou hodu na Útok je, že když na k20 padne 20, jde vždy o Zásah, a když padne 1, jde vždy o neúspěch. Co se stane v případě neúspěchu kteréhokoliv hodu je buď dáno pravidly, nebo ti to řekne PH.

Kromě těchto hodů známe ještě **Hod na Zásah**, který určuje ztrátu Výdrže cíle po úspěšném Útoku. Hod na Zásah se hází kostkou či kostkami podle typu Zbraně a přičítá se k němu Oprava za Sílu nebo Obratnost. Podrobnosti jsou vysvětlené v podkapitole Boj na straně 277. Některá kouzla nebo speciální mechaniky můžou mít i jiné typy hodů, které jsou u nich popsány (nejčastěji jde o hod určitou kostkou pro náhodnou volbu výsledného efektu).

### Obtížnosti 

Úspěch či neúspěch hodu zjistíš porovnáním výsledku s takzvaným **Stupněm obtížnosti** (zkráceně SO). Čím vyšší hodnota SO, tím náročnější činnost. Orientační náročnost činností je zhruba následující:

###### Tabulka typických Stupňů obtížnosti

| Obtížnost činnosti | SO |
| --- | --- |
| Velmi lehká | 5 |
| Lehká | 10 |
| Střední | 15 |
| Těžká | 20 |
| Velmi těžká | 25 |
| Téměř nemožná | 30 |

Stupeň obtížnosti je buď určen pravidly, nebo ti ho řekne PH. Stupeň obtížnosti může být jakákoliv hodnota, nejen ta dělitelná 5. PH při jeho určení může vycházet z podobnosti situace s případy v pravidlech, z textu předpřipravených dobrodružství, z vlastní přípravy, může použít některou z hodnot protivníka (např. Hodnocení vlastnosti) nebo ho může prostě odhadnout. Při odhadování náročnosti se většinou pro jednoduchost a rychlost používají tři v tabulce zvýrazněné Stupně obtížnosti.

<Card header="Velmi náročné činnosti">

V rámci hrdinského žánru JaD předpokládají, že Hráčské postavy jsou kompetentní a se štěstím mají šanci uspět i ve snaze, ve které nejsou trénované, nebo si vybavit a spojit informace, které kdysi jen někde zaslechly (tedy mohou uspět v hodu bez ohledu na to, zda mají Zdatnost). Pokud vaše hra spadá do nějakého přízemnějšího a drsnějšího žánru, můžete některé činnosti vyčlenit jako „Velmi náročné" o takové se pak mohou pokusit jen postavy, které mají příslušnou Zdatnost. Popravdě vám ale radíme s takovými omezeními spíše šetřit.

</Card>

Hodnocení obtížností v tabulce reflektují i to, že se hází pouze na akce a činnosti, u nichž je jak uvěřitelné, tak zajímavé, že trénovaný a schopný dobrodruh může za daných okolností selhat – proto má i Lehká obtížnost náročnost 10.

### Výhoda a Nevýhoda 

Tvé šance na úspěch v hodu jsou v JaD nejčastěji ovlivněny Výhodou a Nevýhodou. V obou případech místo jednou kostkou hodíš dvěma kostkami (2k20 místo 1k20 – nebo si hoď jednou a pak znovu). Pokud máš Výhodu, použiješ vyšší hodnotu. Pokud Nevýhodu, tak tu nižší.

Výhody ani Nevýhody se nikdy nesčítají ani nehromadí. Výhodu nebo Nevýhodu prostě máš, nebo nemáš. Pokud by měl být nějaký hod ovlivněn jak Výhodami, tak Nevýhodami, tak se tyto navzájem zcela vyruší (bez ohledu na své počty) a házíš si běžný hod 1k20.

<Card header="Bonusy a Postihy k hodu">

Výhoda a Nevýhoda citelně ovlivňují šanci na úspěch, ale neumožní hodit více ani méně, než jsou přirozené limity postavy. V některých případech proto může dávat smysl přidělit Bonus nebo Postih, které ovlivní jak šance na úspěch, tak hranice možností postavy. Přesto ve většině 
případů doporučujeme používat prostě Výhodu a Nevýhodu – je to snazší, rychlejší na vyhodnocení a o něco zábavnější. Pro případné srovnání – „hodnota" Výhody nebo Nevýhody převedená na Bonus/Postih je zhruba ±5.

</Card>

### Zdatnostní bonus 

Zdatnostní bonus jsme již popsali ve 2. kapitole o tvorbě postavy a ve 4. kapitole o Povoláních. Pro zopakování – ke všem hodům, v nichž máš Zdatnost, přičteš svůj Zdatnostní bonus daný tvou Úrovní. Zdatnostní bonus začíná na +2 a roste až do +6.

Zdatnostní bonus se k jednomu hodu vždy přičítá pouze jednou. Zdatnostní bonus se v některých případech před svým započtením násobí (typicky dvěma kvůli Kvalifikaci u Dovedností a Pomůcek), popř. dělí. Taková úprava se také provádí vždy pouze jednou, případně se aplikuje pouze ta nejvyšší.

<Card header="Kostky, kostky, kostky!">

Máte se spoluhráči rádi hodně kostek a víc náhody? Pak můžete Zdatnostní bonus nahradit Zdatnostní kostkou! Místo přičtení Zdatnostního bonusu si k hodu přičti hod kostkou o dvojnásobné hodnotě tvého Zdatnostního bonusu. Tedy místo Zdatnostního bonusu +2 si přičti +1k4, místo +3 si přičti +1k6 atd.

</Card>

<Card header="Jak hrát dobře?">

Hraní JaD je především o interakci s ostatními hráči – o společném vyprávění, o společné tvorbě, o navazování na nápady a popisy ostatních. Je to něco, v čem prakticky nikdo není špatný, ale v čem se přesto dá průběžně zlepšovat. Jako každá interakce má i tato svou etiketu. Většina skupin si vytvoří vlastní návyky, které odpovídají jejímu hernímu stylu, ale některé věci jsou obecné a jejich dodržování z tebe udělá lepšího hráče:

* Mysli na zábavu ostatních. Dělat to, „co by tvá postava udělala", je obvykle super – dokud to není něco, co by zkazilo hru jinému hráči.

* Zapojuj ostatní do své hry. Hledej příležitosti zapojit někoho dalšího do svých scén. Neboj se k tomu ostatní hráče vybídnout přímo.

* Rozvíjej vztahy své postavy s postavami ostatních. Snaž se provázat osobní příběhy a zájmy vašich postav. Pamatuj, že JaD nejsou příběh s jedním hlavním hrdinou, ale o skupině hlavních hrdinů.

* Neber ostatním jejich silné momenty. Zkus ostatním neskákat do řeči a když se to v zápalu hry stane, domluv co nejdřív a vrať slovo přerušenému spoluhráči.

* Věnuj pozornost hře ostatních. Navazuj na ni a rozvíjej ji. Pamatuj si, co postavy ostatních kde udělaly nebo řekly, a vracej se k tomu zpátky.

* Zajímej se o herní svět a vedlejší postavy, pomáhej je PH rozvíjet a s postavami si tvoř vztahy.

* Hraj nebezpečně. Dovol své postavě mít nedostatky a slabiny. Neboj se občas udělat divokou volbu, která není nutně rozumná, ale je napínavá a zábavná.

* Dělej jen tolik neherních poznámek, komentářů a vtípků, aby to ostatní nevytrhávalo z herní atmosféry.

* Neobviňuj sebe ani ostatní z toho, že kostky nepadnou. Nauč se obrátit neúspěch v zábavný moment, na který se dá herně navázat.

* Neboj se vytvořit si postavu, která je jiná než ty. Zejména, pokud patříš mezi tišší lidi, může ti vytvoření průbojné postavy pomoci se do hry více zapojit. Neboj se zkoušet nové věci a způsoby hry. Ale také se zbytečně nenuť do věcí, které tě nebaví.

* Bav se o hře s PH i s ostatními Hráči. Udělej někdy pro hru něco navíc a zapoj se do přípravy, ať už samotné hry, nebo herního sezení.

</Card>

### Střety 

Střety jsou obecný princip vyhodnocení, který se pojí především s hody na Vlastnosti a Dovednosti. Střet nastává, když se střetne úsilí dvou a více postav, ale uspět může jen jedna strana. Nezáleží přitom, zda se obě postavy snaží o tu samou věc (např. něco sebrat, být někde první atp.), nebo zda se jedna postava snaží zmařit úsilí druhé postavy (např. když se jedna postava snaží nalézt jinou, která se ukrývá).

Při Střetu provedou všichni jeho účastníci příslušný hod, reprezentující jejich snahu, a započítají si všechny případné Bonusy. Poté, místo toho, aby svůj výsledek porovnali se Stupněm obtížnosti, porovnají své výsledky proti sobě navzájem. Kdo hodil více, vyhrál. Remíza znamená, že se situace nezměnila, nebo že se změnila, ale všechny strany jsou ke svému cíli stále podobně daleko. Pokud se situace nezmění, tak to efektivně může znamenat výhru jedné ze stran (např. skrývající se postava zůstane nenalezena). Pokud se situace změní, tak se všichni můžou cíli přiblížit i vzdálit – nebo se situace všech může stát náhle mnohem nebezpečnější!

Případné složitější a nejasné situace s více aktéry vyhodnotí PH s přihlédnutím k relevantním výsledkům a záměrům všech zúčastněných.

#### Pasivní střety

Místo vyhodnocení Střetu můžeš použít prostý hod na Ověření vlastnosti, kde SO bude 10 + Bonusy, které by protivník měl ke svému hodu (viz Pasivní vyhodnocení níže). Hod tím ztratí něco ze svého napětí a nepředvídatelnosti, ale hru to urychlí, zejména pokud ve vaší hře dochází ke Střetům často. Z tohoto důvodu se Pasivní střety používají u bojových Manévrů a při Střetech s méně významnými protivníky a hodí se i tam, kde aktivně jedná pouze jedna strana. Pokud chtějí, můžou si při Střetu dvou Hráčských postav vždy hodit oba Hráči (to se netýká hodu na Útok, který nepovažujeme za Střet).

<Card header="Střety v boji">

**Střety se nevztahují na boj!** Ačkoliv se v boji jedna strana (útočník) snaží Zasáhnout a druhá (obránce) se jí v tom snaží zabránit, tak Útoky a část Manévrů pro jednoduchost vyhodnocujeme proti speciálnímu SO zvanému Obranné číslo (OČ). Viz 2. kapitola: Tvorba postavy, 6. kapitola: Vybavení (Zbroje) a podkapitola Boj níže (strana 277).

Některé Manévry vyhodnocujeme ne proti OČ, ale jako Pasivní střet (obvykle proti Atletice nebo Akrobacii). I když je možné je odehrát i jako běžný Střet, kdy si hodí obě strany, tak to – i v případě střetu dvou Hráčských postav – doporučujeme nedělat, nebo si to nechat jen pro skutečně významné a napínavé momenty. Více viz podkapitola Boj (strana 277).

I v boji může ale dojít na „normální" Střet. Děje se tak obvykle, když se protivníci rozhodnou udělat něco jiného, než se vzájemně napadat (např. se někam dostat nebo něco sebrat jako první atp.).

</Card>

### Zacházení s neúspěchem 

Toto je možná nenápadná, ale velmi důležitá část pravidel.

**Základní rada zní: Házej, POUZE pokud je hod zábavný a pokud je selhání zajímavé.**

Vždy je dobré se zamyslet, na co přesně házíš a jaké můžou být výsledky. Chápat neúspěch v hodu automaticky jako neúspěch v akci nebo snaze postavy nemusí být vždy ta nejzábavnější možnost. „Tvrdé" selhání má své místo, především když jsou sázky hodně vysoko a příběh může pokračovat mnoha různými směry. Tam, kde selhání není příliš zajímavé, je dobré „nastavit" hod odlišně.

Úspěch může být úžasný a mít další přínos, může být ale i jen tak tak nebo vykoupený nějakou drobnější cenou. Podobně může neúspěch přece jen alespoň něco přinést – nebo může být i hroznou katastrofou. Hod může rozhodovat mezi kterýmikoliv těmito stavy, včetně úspěchu a úžasného úspěchu nebo selhání s přínosem a katastrofálního selhání. V základu rozhoduje hod mezi dvěma stavy, ale není problém, aby rozhodoval i mezi několika – pro takové účely používáme dodatečné SO, obvykle posunuté v násobcích ±5 od základního SO.

Pokud to je možné, snaž se, aby neúspěch nebyl jen „nic se nestalo" – i neúspěch by měl posunout příběh vpřed, i když možná méně, v jiném směru nebo za cenu nových problémů. S pár konkrétními výjimkami, u nichž nejistota či dočasná neznalost vede k větší zábavě, je také dobré říct ještě před hodem, jaký je jeho SO a co hod vlastně znamená.

Dojem a zábavnost úspěchu a selhání mnohdy nejsou o úspěchu či selhání samotných, ale o tom, jak je popíšeš. To se týká i hodů, u nichž jsou následky úspěchu a neúspěchu popsány přímo v pravidlech. Pamatuj, že JaD jsou o hraní hrdinů – talentovaných, trénovaných a schopných dobrodruhů, kteří se pouštějí do věcí, do nichž si ostatní netroufnou. Pokud postava selže, není to zpravidla tím, že by byla neschopná, ale protože protistrana byla ještě o něco schopnější či náročnější – nepřítel ještě silnější, skála strmější atp. Neúspěch v hodu také nemusí nutně znamenat neúspěch samotné akce. Schopná postava si může hned zkraje uvědomit, že je úkol (minimálně v daný moment a za stávajících okolností) nad její síly, a vůbec se do něj nepustit. Nebo může uspět v samotné činnosti, ale její záměr může být zmařen nečekanými či doposud neznámými okolnostmi.

## Záchranné hody

Jak je zmíněno výše, Záchranný hod si házíš, když se chceš vyhnout nějakému nepříjemnému efektu – nebo alespoň zmírnit jeho dopad. Záchranný hod se vždy váže k některé z Vlastností – logicky k té, která tě má největší šanci zachránit (kouzla a schopnosti mají zpravidla pevně určeno, kterou Vlastností se proti nim Záchranný hod hází).

Každá postava je podle svého Povolání Zdatná alespoň ve dvou Záchranných hodech (tedy v Záchranných hodech na alespoň dvě Vlastnosti). Záchranný hod se hází stejně jako hod na Vlastnost. Stejně jako ostatní hody, i Záchranný hod může získat Výhodu či Nevýhodu, popř. další Bonusy (za kouzla, speciální situaci atp.).

Úspěšný hod ti buď umožní zcela se efektu vyhnout, nebo sníží jeho účinek. Typickým příkladem je zmenšení obdrženého Zásahu na polovinu. Některé účinky trvají, dokud si proti nim nehodíš úspěšný Záchranný hod. 

## Inspirace


Inspirace je něco, co můžeš utratit a získat tak Výhodu k hodu kostkou (na Útok, Záchranu nebo k Ověření vlastnosti či dovednosti – nikoliv ale k Zásahu). Inspiraci buď máš, nebo nemáš – nelze ji nijak hromadit ani sčítat.

Inspirace je forma uznání za podporu žánru, hry nebo zvláště zábavný nebo zajímavý moment při hraní tvé postavy. Můžeš ji dostat jako kompenzaci za to, když svou postavu jejím věrným odehráním dostaneš do problémů, za to, když vytvoříš zábavnou scénu nebo zajímavý příběhový konflikt, nebo třeba když se ti podaří odehrát klasické žánrové klišé v pravou chvíli.

Kdokoliv může navrhnout udělení inspirace, ale konečné rozhodnutí má zpravidla PH (i když vám nic nebrání se domluvit na tom, že o přidělení budete např. hlasovat). Kdokoliv, kdo má Inspiraci, ji nicméně může předat jinému Hráči, pokud má za to, že si ji zaslouží.

<Card header="Více Inspirace!">

Chcete více než jen hrdinskou fantasy? Nebo se vám jen líbí fungování Inspirace a rádi byste ji používali víc? Do toho! Pro začátek asi budete chtít zavést možnost mít více Bodů inspirace. Můžete dát postavám možnost mít až tři – nebo neomezeně mnoho. Můžete také zavést, že pokud Hráč začíná sezení nebo kapitolu příběhu s méně než X Body inspirace, tak si jejich počet obnoví na X. Poté můžete dát Bodům inspirace například některé z následujících možností. Vždy, když Hráč Bod inspirace použije, si vybere, který efekt Inspirace tím získá:

* Bod inspirace dá Výhodu k hodu, tak jako obvykle.

* Bod inspirace zruší Nevýhody k hodu (lze tak mít k hodu Výhodu, i když snahu postavy ovlivňuje jedna či více Nevýhod).

* Bod inspirace umožní přehodit neúspěšný hod. Nový výsledek ale už musíš použít.

* Bod inspirace utracený po hodu kostkou přičte +2 k výsledku hodu.

* Bod inspirace umožní hodit dvakrát na Zásah a vybrat si lepší výsledek.

* Bod inspirace umožní zvýšit Hodnotu zásahu o hod jednou další Kostkou zásahu.

* Bod inspirace může přimět protivníka přehodit úspěšný hod na Útok. Nový výsledek už musí být použit.

* Při pádu na 0 Bodů výdrže může utracení Bodu inspirace zabránit Vyřazení a obnovit postavě tolik Bodů výdrže, kolik je polovina její Úrovně (zaokrouhleno nahoru).

* Utracení Bodu inspirace automaticky způsobí úspěch jednoho hodu na Záchranu před smrtí.

* Utracení Bodu inspirace může ovlivnit náhodu v tvůj prospěch až na hranu uvěřitelnosti (něco v tvém okolí může bez tvého přičinění například spadnout, otevřít se, ztratit se, zablokovat se, rozbít se atp.).

Původní pravidla 5E nabízejí možnost použití Hrdinských bodů přidělovaných na Úroveň – nám ale přijde dynamika průběžně získávané a utrácené Inspirace herně zábavnější.

</Card>

## Používání Vlastností a Dovedností

V JaD mají všichni tvorové šest Vlastností, které popisují jejich nadání a trénink v různých oblastech. Tři jsou fyzické (Síla, Obratnost a Odolnost) a tři duševní (Inteligence, Moudrost a Charisma).

K Vlastnostem se dále váží Dovednosti, které pokrývají nějakou konkrétní skupinu akcí a činností, které pod danou Vlastnost spadají. V JaD máme těchto 18 Dovedností:

* **Síla:** Atletika.
* **Obratnost:** Akrobacie, Čachry, Nenápadnost.
* **Inteligence:** Historie, Mystika, Náboženství, Pátrání, Příroda.
* **Moudrost:** Lékařství, Ovládání zvířat, Přežití, Vhled, Vnímání.
* **Charisma:** Klamání, Přesvědčování, Vystupování, Zastrašování.

K Odolnosti se žádná Dovednost neváže.

Kromě Dovedností rozeznáváme i typy Pomůcek, které se používají k různým činnostem (občas je označujeme i jako Náčiní či Soupravy). Zdatnosti s různými typy Pomůcek reprezentují znalost příslušných řemesel.

<Card header="Jiný seznam Dovedností?">

Tento seznam Dovedností je převzatý z 5E a je hodně univerzální. Pokud budete chtít, můžete si ho pro svou hru snadno upravit – něco přidat, něco odebrat, nebo vše zcela předělat. Pokud se do toho pustíte, tak pamatuj, že:

* Musíte upravit i nabídky Zdatností u Zázemí a Povolání.
* Vnímání je spojené s důležitými hody na postřeh a Překvapení.
* Dovednosti by ideálně měly být definovány tak široce, aby byly podobně užitečné – i když to znamená, že některá bude fakticky pokrývat širší paletu činností než jiná.
* Vaším cílem tedy bude rozdělit hodně protěžované Dovednosti na několik užších a naopak spojit dohromady ty, které moc nepoužíváte.

</Card>

<Card header="Hra bez Dovedností">

Jak jsme uvedli už ve 2. kapitole o tvorbě postavy, Dovednosti můžete pro jednoduchost ignorovat. V takovém případě získají postavy Zdatnost přímo ve dvou Vlastnostech a Zdatnostní bonus si přičítají ke všem Ověřením těchto Vlastností. (Ne však k Záchranám a Útokům – Zdatnosti v nich se řeší zvlášť.)

</Card>

### Hodnoty a Opravy vlastností 

Vlastnosti můžou mít hodnotu mezi 1 a 30, přičemž:

* Průměr mezi běžnými Lidmi je 10–11.

* Běžné Lidské hodnoty se pohybují mezi 8 a 14, výjimečně mezi 6 a 16.

* Dobrodruzi mívají nadprůměrné hodnoty většiny Vlastností.

* Stejně tak mnohé nestvůry mívají nadprůměrné hodnoty alespoň u některých Vlastností.

* Maximum pro postavy je 20.

* Maximum pro netvory a nadlidské či božské bytosti je až 30.

Hodnota vlastnosti není jen měřítkem vrozeného nadání, ale představuje také trénink a způsobilost v aktivitách, které s Vlastností souvisí.

V hodech nepracujeme se samotnou Hodnotou vlastnosti, ale s její takzvanou Opravou (od toho, že „opravuje" výsledek hodů). Oprava vlastnosti je číslo, které dostaneš, když od Hodnoty vlastnosti odečteš 10, výsledek vydělíš dvěma a zaokrouhlíš dolů. (Nemusíš se bát, že bys Opravu musel pokaždé počítat, máš ji vždy zapsanou hned vedle Hodnoty vlastnosti.)

### Hody na Vlastnosti a Dovednosti 

Na každou činnost házíš za pomoci některé své Vlastnosti, což znamená, že si k hodu přičteš Opravu příslušné Vlastnosti. Většinu činností navíc pokrývá některá z Dovedností, popř. zkušenost s některými Pomůckami. Pokud si na takovou činnost házíš a máš Zdatnost v příslušné Dovednosti nebo s příslušnými Pomůckami, přičteš si i svůj Zdatnostní bonus.

Dovednosti se běžně pojí s jednou Vlastností. Někdy ale může dávat smysl, aby ti Zdatnost v Dovednosti dala Bonus i k hodu, který se logicky pojí s jinou Vlastností. V takovém případě si pro daný hod přičti Zdatnostní bonus k Opravě příslušné jiné Vlastnosti.

### Pasivní vyhodnocení 

V některých případech je potřebné nebo prostě jen praktické vyhodnotit Dovednost bez toho, aby se na ni (opakovaně) házelo. Typicky jde o případy, kdy postava ani netuší, že se zrovna něco děje, nebo o případy, kdy chceš zjistit průměrný výsledek nebo výsledek nějaké průběžné snahy bez nekonečného házení. V takových případech uvažujeme, že ti na kostce padlo 10. Případná Výhoda či Nevýhoda se započítají jako +5 nebo – 5.

Nejčastější případ Pasivního vyhodnocení je Pasivní vnímání, které určuje, zda si něčeho jen tak všimneš. Podobně ale může dávat smysl Pasivní nenápadnost, když se někde snažíš delší čas nevzbudit pozornost, zatímco se věnuješ jiným věcem a v případě Střetů se, zejména u Manévrů, často používá Pasivní atletika a akrobacie (jak bylo vysvětleno u Střetů výše).

### Pomoc a spolupráce 

Postava, která by sama byla schopná se o nějakou činnost pokusit, s ní může pomoci jiné postavě. To samozřejmě platí jen v situaci, kdy je pomoc možná a dává smysl. Pomoc zpravidla znamená, že postava, která si hází, získá k danému hodu Výhodu. (Spolupráce v boji se řídí akcí Pomoc, viz podkapitola Boj, strana 288.)

### Společná snaha a Skupinové ověření 

V některých případech skupina uspěje nebo selže jako celek. Typickým příkladem je třeba skrývání a nenápadnost, může jít i o útěk před nebezpečím (za předpokladu, že skupina není ochotná nechat nikoho napospas) nebo o průběžnou snahu cestující skupiny mít se na pozoru. Špatná zpráva je, že horší postavy můžou zkazit výsledek těm schopným. Dobrá zpráva je, že ty schopné můžou zčásti zachraňovat neobratnost svých méně trénovaných kolegů.

Při Skupinovém ověření si všichni hodí na příslušnou Vlastnost či Dovednost. Pokud uspěje alespoň polovina skupiny (při lichém počtu členů většina skupiny), skupina uspěla jako celek. Pokud ne, skupina jako celek selhala.

## Popis Vlastností a Dovedností

### Síla 

Síla představuje tělesnou výkonnost, hrubou sílu a obecnou fyzickou průpravu. Na Sílu se hází při přetlačování, tahání, zvedání, utíkání, rozbíjení věcí, vyrážení dveří a podobných činnostech. Příklady hodů na Sílu:

* Různé bojové Manévry, například pokus protivníka Srazit, Chytit nebo Odstrčit.

* Snaha něco držet nebo se něčeho udržet, například jedoucího vozu.

* Manipulace s těžkými předměty, například když shazuješ na nepřátele sochu nebo se snažíš zatarasit dveře převržením knihovny.

* Ničení věcí hrubou silou, například když chceš roztrhnout pouta nebo vyrvat řetězy ze zdi.

* Prorážení a uvolňování cesty, například vyražení zamčených či zablokovaných dveří.

* Házení těžkými věcmi, například když hodíš stůl na přibíhající stráže.

*Síla je schopnost rozmačkat rajče.*

#### Užití v pravidlech

**Hody na Útok a na Zásah:** Oprava síly se přičítá k tvým hodům na Útok a Zásah zbraněmi na blízko, jak je popsáno v podkapitole Boj u akce Útok na straně 280.

#### Atletika

Tato dovednost ti pomůže v hodech na Sílu, které se týkají rychlosti, jednoduchého pohybu nebo vytrvalosti. Kupříkladu při běhání, skocích do dálky nebo do výšky, šplhání, slézání, plavání či potápění.

### Obratnost 

Obratnost představuje tvůj postřeh, reflexy, rovnováhu a hbitost. Hraje roli všude tam, kde více než na hrubé fyzické kondici záleží na koordinaci a přesnosti pohybů. Příklady hodů na Obratnost:

* Série náročných pohybů, například když s odrazem ze zábradlí skočíš na lustr, zhoupneš se na něm přes celou místnost a seskočíš přímo před dveře.

* Pohyb vyžadující jistotu provedení, například když se pokoušíš z balkonu skočit přímo do sedla koně.

* Manipulace s technikou, například když zneškodňuješ zákeřnou past v hrobce nebo chrámové pokladnici.

* Pohyb z nebo na nestabilní místo, například když skáčeš mezi jedoucími koňskými spřeženími.

* Pohyb vyžadující praxi, například když se snažíš rychle šplhat v lanoví plachetnice s tesákem v zubech.

* Snaha o nenápadnost, například když se snažíš potichu proplížit za zády stráží.

*Obratnost je schopnost uhnout hozenému rajčeti.*

#### Užití v pravidlech

**Hody na Útok a na Zásah:** Při Útoku zbraněmi na dálku a Vytříbenými zbraněmi na blízko si k Útoku a Zásahu přičítáš svou Opravu obratnosti, jak je vysvětleno v podkapitole věnované Boji níže.

**Obranné číslo:** Oprava obratnosti se počítá do tvého Obranného čísla, jak je vysvětleno v 6. kapitole: Vybavení u popisu Zbrojí a Obranného čísla na a v podkapitole Boj níže (strana 277).

**Iniciativa:** Oprava obratnosti se přičítá k hodům na Iniciativu, které určují pořadí Akcí v boji.

#### Akrobacie

Oproti Atletice, která je o zlepšování přirozených pohybů a o hrubých výkonech, Akrobacie vyjadřuje schopnost provést složité a komplikované pohyby a manévry, které je nutné trénovat. Akrobacie je nejen o technické dokonalosti, ale i o velké přesnosti a precizním načasování. Skákání na lustry, běhání po zdech, klouzání se pod nepřáteli na zamrzlém jezeře a jiné podobné kousky pokrývá právě Akrobacie.

#### Čachry

Je jedno, zda máš ruku v něčí kapse či měšci, snažíš se podvádět v kartách, pokoušíš se někomu něco podsunout, nebo někomu něco předáváš pod rukou – Čachry tu jsou pro každého, komu záleží na hbitosti jeho prstů.

#### Nenápadnost

Nenápadnost je Dovednost, kterou ocení zloději ve městě, lovci v divočině, stejně jako vojenští vyzvědači. Možnosti jejího použití jsou silně ovlivněny okolním prostředím a konkrétní situací.

Výsledek hodu na Nenápadnost se zpravidla porovnává proti Pasivnímu vnímání tvorů, jejichž pozornosti se snažíš uniknout. Tvorové, kteří dávají aktivně pozor, si ale hází.

Při snaze o dlouhodobější Nenápadnost, která je ale natolik důležitá, aby se neřešila Pasivním vyhodnocením, si hoď pouze jednou. Výsledek hodu platí, dokud se tvá situace výrazně nezmění. Při Cestování lze Nenápadnost použít pouze při Pomalém cestovním tempu (viz pravidla pro Rychlost cestování, strana 254).

**V boji** se většina tvorů soustředí na jakékoliv nebezpečí, které jim hrozí, ale často zanedbávají vše ostatní. Před bojujícím tvorem proto není problém zůstat ve skrytu nebo před ním utajit něco co ho neohrožuje, ale bývá problém se k němu aktivně připlížit, minimálně pokud to neospravedlňuje situace (např. když je okolo hustý dým nebo tě někdo zneviditelní). Pokud někoho aktivně ohrozíš, například Útokem, tak o své ukrytí zpravidla přijdeš.

**Příklad:** *Postava Tulačky Adelaide s Obratností (Nenápadností) +6 se snaží proniknout do chrámu. Vmísí se do procesí věřících, což je poměrně jednoduché, a PH za to dá Hráčce Výhodu. Na 2k20 padne 2 a 14 – vyšší hodnota je 14, s Bonusem za Dovednost +6 to je dohromady 20, což na splynutí s davem bohatě stačí a Adelaide se úspěšně dostane dovnitř chrámu.*

*Později se ve vhodnou chvíli oddělí od ostatních, což její situaci výrazně změní. Hráčka si tedy na Obratnost (Nenápadnost) hodí znovu, tentokrát už bez Výhody, a padne jí 12, celkem ve výsledku tedy 18. To je dost na to, aby si kněží (Pasivní vnímání 12) ničeho nevšimli.*

*Adelaide poté zkusí proklouznout kolem strážců do vnitřních prostor. Situace se pro ni nijak výrazně nezměnila, takže stále platí její předchozí hod 18. Strážci aktivně hlídají, ale snaží se dohlížet hlavně na procesí, a PH si za ně hodí normálně 1k20. Mají Moudrost (Vnímání) +4, PH za ně padne 14 a 11, dohromady tedy mají 18 a 15 a Adelaide tak proklouzne i jim, byť velmi těsně, a PH jí nejspíše popíše,  jak se jen na poslední chvíli zachránila před prozrazením. (Adelaide i první strážce hodili 18 – protože ale házejí dvě postavy proti sobě, jde o případ Střetu popsaného na začátku této kapitoly. Remíza ve Střetu zachovává předchozí stav, stráž o Adelaide nevěděla, takže o ní stále neví.)*

*Kněžím ve vnitřních komnatách dá PH Výhodu, protože by tam kromě nich neměl nikdo být. K Pasivnímu vnímání 12 si tak přičtou 5 a dohromady mají 17. Situace se pro Adelaide stále výrazně nezměnila, dál si ponechává hod 18 a proklouzne tak i kolem nich.*

<Card header="Tajné hody za postavu">

Některé skupiny můžou preferovat, aby Hráč v určitých případech neznal výsledek svého hodu. Typicky při plížení nebo skrývání se může být hra mnohem napínavější, když netušíš, kolik ti na Nenápadnost padlo.

V takových případech si za tebe může hodit PH (popř. ty můžeš hodit kostku tak, aby výsledek viděl jen PH). PH si výsledek hodu zapíše na papírek, který dá lícem dolů nebo ho přehne a který odhalí až poté, co bude výsledek činnosti zřejmý.

Psaní výsledku na papírek a jeho položení na stůl není nutně o důvěře, ale především o napětí, určité symbolice onoho hodu a případném dramatu kolem odhalení výsledku. A popravdě trochu i o paměti a snadném nalezení.

</Card>

### Odolnost 

Zatímco Síla určuje tvou fyzickou průpravu, Odolnost odráží tvou vitalitu a houževnatost. Na Odolnost si házíš, když odoláváš účinkům Jedů či kouzel, stejně jako když ti jde více o vytrvalost než o okamžitý výkon, nebo když jednáš navzdory bolesti či zranění. Příklady hodů na Odolnost:

* Dlouhodobý fyzický výkon, například několikahodinový běh za Skřety, kteří unesli členy vaší družiny.

* Akce prováděné navzdory zraňujícímu prostředí, například když chceš vběhnout do či zůstat v hořící místnosti.

* Hrubá fyzická výdrž, například když potřebuješ zadržet dech dost dlouho na vyproštění kamaráda uvězněného pod vodou.

* Odolnost vůči škodlivým a omamným látkám, například když se rozhodneš z někoho dostat informace tím, že ho opiješ.

* Akce založené na odolání bolesti, například když falešného kněze vyzveš k prokázání jeho víry v soutěži o udržení rozžhavené podkovy.

* Situace, v nichž se musíš obejít bez pohodlí věcí, jako jsou spánek, jídlo či pitná voda, například když chceš držet velmi dlouhou hlídku nebo když cestuješ pouští bez zásob.

*Odolnost je schopnost sníst zkažené rajče.*

#### Užití v pravidlech

**Maximum výdrže:** Tvá Oprava odolnosti se přičítá k Maximu výdrže, které máš na 1. Úrovni a které získáváš s přestupem na každou další Úroveň (ať už si házíš kostkou, nebo si bereš danou hodnotu). Pokud se tvá Odolnost změní, započítá se nová Oprava i ke zvýšením Maxima výdrže z předchozích Úrovní.

### Inteligence 

Inteligence reprezentuje vědomý a trénovaný intelekt. Ukazuje sečtělost a nabyté znalosti, trénovanou paměť a schopnost analýzy a dedukce. Příklady hodů na Inteligenci:

* Řešení analytických problémů, jako například odhalení hluchých míst ve známém rozpisu stráží a hlídek.

* Schopnost dedukce, jako například vyloučení možných pachatelů zločinu na základě drobných detailů.

* Znalost informací mimo vlastní obor, například když chceš vědět, kde celní správa uskladňuje magické zboží před jeho naložením na loď.

* Použití paměti, když chceš, aby si postava vzpomněla na detail z některé dřívější scény nebo i hluboké minulosti.

* Intelektuální střety, například hra šachů nebo soutěž v hádankách.

* Řešení složitých problémů, třeba když chceš na základě své obecné znalosti magie najít možné slabiny Kletby.

*Inteligence je vědět, že rajče je ovoce.*

#### Užití v pravidlech

**Sesílací vlastnost:** Inteligence je Sesílací vlastností Kouzelníků, Alchymistů-Theurgů a Lovců netvorů-Zaprodanců. Její Opravu si započítávají ke všem SO Záchran před svými kouzly stejně jako k hodům na Útok svými kouzly.

#### Historie

Znalost historie je dobrá nejen k získávání informací o legendárních hrdinech, dávných říších a válkách či ztracených civilizacích, ale může se hodit například k demonstraci vlastní vzdělanosti, pochopení podstaty sporů či vztahů mezi různými stranami, odvození možného dalšího vývoje nebo pro zvažování hypotetických scénářů typu „co by se stalo, kdyby...".

#### Mystika

Mystika je obecná znalost magie v jejích mnoha podobách, povědomí o konkrétních kouzlech, magických předmětech, symbolech, významných datech či místech. Zahrnuje také znalosti o jiných Sférách a jejich obyvatelích. Mystiku lze využít k pochopení okolní magie, zjištění jejích slabin či zákonitostí nebo k vlastnímu magickému výzkumu.

#### Náboženství

Náboženství zahrnuje jak tvé teoretické znalosti bohů a věrouk, tak poznatky o konkrétních církvích, sektách a kultech, o jejich hierarchiích, zvyklostech, symbolech, svátcích či obřadech. Zahrnuje i znalosti typické magické moci kněží a vyznavačů konkrétních bohů.

#### Pátrání

Pátrání vystihuje trénink v hledání skrytých věcí, schopnost nalézt nenápadné stopy a vodítka či odlišit skutečné stopy od těch falešných. Vystihuje i trpělivost a systematičnost. Pokrývá vše od prohledání místa činu po sbírání informací v účetních knihách či akademických knihovnách.

#### Příroda

Tato dovednost reprezentuje tvé znalosti ze všech oblastí přírody. Používá se při určování znalosti okolní krajiny, rozeznávání rostlin a zvířat, předpovídání počasí atp. Může ale pomoct i s rozpoznáním Jedů nebo načasováním ranního nájezdu tak, aby při střetu bojových linií padlo nepřátelům vycházející slunce do očí.

### Moudrost 

Moudrost vystihuje cit a intuici a reprezentuje sílu podvědomí, instinktů a citlivost smyslů. Je o chápání celku, který přesahuje součet svých částí, o schopnosti vcítit se do subjektivních záležitostí, o umění posoudit věci, které nelze přesně vyjádřit, či o pochopení věcí jen z útržků a náznaků. Hody na Moudrost se můžou týkat například:

* Vnímání a pochopení nehmatatelných struktur, například když se pokoušíš zorientovat v novém prostředí a najít v něm to, co místní skrývají pod povrchem (žebráky, týrané služebnictvo, zločince atp.).

* Smyslového vnímání, například rozpoznání jedinců, kteří jsou zahaleni tmou nebo které pouze slyšíš zpoza rohu.

* Pochopení významu věcí, například když chceš zjistit skrytý či ztracený původ místních lidových zvyklostí či rituálů.

* Instinktivního rozhodování a rychlého posuzování, například když si musíš ihned zvolit, kterou cestou utíkat před pronásledovateli nebo kterou knihu rychle sebrat v hořící knihovně.

* Vnímání a posuzování hodnoty, například když chceš u neznámého předmětu odhadnout jeho prodejní cenu nebo význam, který mu je v původní kultuře přisuzován.

* Posuzování věcí při nedostatku informací, například když se z nahromaděných kusých zpráv o zvláštním dění pokoušíš vytřídit ty, které souvisejí s černou magií.

*Moudrost je nedávat rajčata do ovocného salátu.*

#### Užití v pravidlech

**Sesílací vlastnost:** Moudrost je Sesílací vlastností Kleriků, Druidů, Tuláků-Svatokupců, Válečníků-Chodců a Válečníků-Chrámových rytířů. Její opravu si započítávají ke všem SO Záchran před svými kouzly stejně jako k hodům na Útok svými kouzly.

**Vnímání:** Od Moudrosti se odvíjí tvé hodnoty Vnímání a Pasivního vnímání (viz Dovednost níže).

#### Ovládání zvířat

Tato Dovednost pokrývá jakoukoliv interakci se Zvířaty, zejména hody na jezdectví. Dalšími příklady může být například zastavení splašeného koňského spřežení, utišení štěkajícího psa nebo snaha odhadnout chování Vlčí smečky.

#### Přežití

Přežití není o znalostech, ale o praktických dovednostech. Přežití pokrývá věci jako stopování, lov, orientace mimo cesty, rozdělávání ohně za špatných podmínek, vyhnutí se nástrahám divočiny a vše ostatní, co potřebuješ znát, když jsi mimo civilizaci.

#### Lékařství

Kromě všech obvyklých záležitostí, jako je znalost a rozpoznávání Nemocí a léčivých bylin či běžných léčebných postupů, pokrývá Lékařství i první pomoc. Používá se při hodu na Stabilizaci umírajícího (tedy kohokoliv, jehož Body výdrže klesly na 0).

#### Vhled

Vhled je tvá schopnost vcítit se do ostatních a přečíst jejich rozpoložení, pocity a záměry. Můžeš odhadnout, nakolik někdo skutečně věří tomu, co říká nebo zda skrývá nervozitu, ale i odhalit skryté či nevyjádřené motivace a obavy, předpovědět další akce tvora (popř. odhadnout jejich načasování) nebo si všimnout či odhalit něčí nezvyklé chování.

#### Vnímání

Moudrost vystihuje i pozornost – ne nutně citlivost smyslů, ale její schopnost správně vyhodnotit, co jí smysly říkají. Vnímání se používá pro všimnutí si nástrah nebo nepřátel čekajících v záloze, při snaze odposlechnout něčí rozhovor v hlučném prostředí nebo když například hledáš nenápadnou únikovou cestu.

Zdatnost ve Vnímání ovlivňuje i hodnotu tvého Pasivního vnímání (strana 240).

<Card header="Inteligence vs. Moudrost">

Než se zeptáš: Inteligence je vzdělanost a schopnost analyzovat a odhadovat, Moudrost jsou instinkty a schopnost cítit a tipovat. Inteligence jsou badatelé znající tajemství světa, přírody a magie. Moudrost jsou kněží a mudrci chápající podstatu lidského srdce. Inteligence je najít odpověď v knihovně. Moudrost je dát na správný pocit v kostech.

*Inteligence je vědět, že Frankenstein nebyl monstrum. Moudrost je chápat, že byl.*

</Card>

### Charisma 

Charisma vyjadřuje sílu osobnosti postavy. To zahrnuje jak schopnost působit na ostatní, tak její sebevědomí, přesvědčení a sílu vůle. Charisma vystihuje jak celistvý projev (mluvený či umělecký), tak schopnost vložit správnou intonaci a důraz do jediného zašeptaného slova. Charisma tě může obklopovat, může ale i zůstávat skryté, dokud jej vůči někomu nepoužiješ. Příklady hodů na Charisma:

* Vyvedení z rovnováhy a rozptylování, například když chceš někoho vyprovokovat pro ostatní nenápadnými a nevinnými poznámkami.

* Získávání pozornosti, například když chceš v pravou chvíli odvést pozornost výkřikem nebo krátkým výstupem.

* Začlenění se do nové, neznámé či nezvyklé společnosti, například když se snažíš nevypadat v novém místě nepatřičně.

* Získávání informací, například když chceš během rozhovoru nenápadnými otázkami posbírat informace o dění a sporech uvnitř žoldnéřského cechu.

* Snaha o nenápadnost, například když chceš splynout při útěku s davem nebo se včlenit do skupiny poutníků a prosmýknout se s ní přes střeženou bránu.

* Falešné vystupování, například když se chceš vydávat za příslušníka profese, o níž ve skutečnosti skoro nic nevíš.

*Charisma je schopnost prodat rajčatový ovocný salát.*

#### Užití v pravidlech

**Sesílací vlastnost:** Charisma je Sesílací vlastností Bardů, Čarodějů a Černokněžníků. Její Opravu si započítávají ke všem SO Záchran před svými kouzly stejně jako k hodům na Útok svými kouzly.

#### Klamání

Klamání pokrývá jakoukoliv snahu podsunout ostatním něco, co není pravda, ať už jde o lhaní, říkání polopravd, naznačování gesty a mimikou, či matení tělem v souboji. Klamání pokrývá i skrývání vlastních úmyslů a přetvářku.

#### Přesvědčování

Přesvědčování je o tom přimět ostatní, aby viděli svět tvýma očima – nebo tak, jak chceš, aby ho viděli. Není o lhaní a není nutně ani o tom, co je pravda – je především o tom, jak věci vyznívají. Může jít o apelování na hodnoty či o předkládání určité logiky souvislostí či následků.

#### Vystupování

Tato Dovednost je shrnutím tvé schopnosti bavit ostatní a pracovat s publikem, ať už jde o vyprávění vtipů, hraní hospodských odrhovaček, recitování básní, vyprávění příběhů, nebo o skutečně umělecký hudební projev. Hodí se jak k upoutání pozornosti a k občasnému přivýdělku, tak i k získání obliby u místních nebo k šíření pomluv mezi prostým lidem ve formě posměšných básniček či popěvků.

#### Zastrašování

Podobně jako Charisma samotné, nabývá i Zastrašování mnoha podob. Hlasité výhrůžky a křik ho vystihují stejně jako jemná, ale významná změna postoje. Může ale nabývat i méně nápadných podob, jako jsou třeba zneklidňující poznámky, náznaky mezi řádky či jemné hraní s intonací.

<Card header="Sociální dovednosti">

Na pár místech v této knize nebo v dalších materiálech můžeš narazit na pojem „Sociální dovednosti“. Nejde o žádný konkrétní výčet, ale o Dovednosti, které používáš při interakci s jinými inteligentními tvory. Běžně jde o všechny Dovednosti vázané na Charisma a o Vhled, v některých situacích pak o Vnímání (např. snaha zpozorovat něco na oslavě nebo při audienci). Sociální dovedností se ale může stát např. i Pátrání, pokud vyslýcháš svědky, nebo Mystika, pokud se účastníš odborného sporu na půdě mágského shromáždění.

</Card>

<Card header="Obtížnosti sociálních hodů">

Možnosti a náročnost sociálních Dovedností a Akcí jsou hodně závislé na kontextu a jejich SO
se odvozuje z Pasivních vlastností Cíle zvýšených o Zdatnost (případně Kvalifikaci) ve vhodné Dovednosti nebo Záchraně.

Rámcově přitom platí, že:

**Inteligence** ukazuje hrubý i trénovaný intelekt a brání zmatení, rétorickým úskokům, „právním kličkám“ a překrucování faktů.

**Moudrost** reprezentuje ostražitost a chrání před přetvářkou, polopravdami a skrytými záměry.

**Charisma** jako síla osobnosti brání před emočními útoky, zastrašováním, podrýváním sebevědomí atp.

Některým Akcím se lze bránit i více způsoby – neboj se navrhnout svůj, ale poslední slovo má PH.

</Card>

## Sociální interakce

Srdcem Jeskyní a draků jsou hrdinské příběhy o bojích s monstry, překonávání překážek a prozkoumávání neznámého. Ne vše však musí mít podobu fyzických nástrah – dvorní intriky, osobní nepřátelství, konspirace a mnoho dalších hrdinských i všedních situací tě mnohdy dovede do osobních interakcí s obyvateli okolního světa.

Může jít o diskuse či spory s postavami ostatních Hráčů nebo o interakci s všelijakými postavami a bytostmi hranými PH. Často budeš chtít někoho o něčem přesvědčit, získat si něčí pomoc, vytáhnout z něj informace, zastrašit ho nebo si ho naklonit.

### Hraní rolí 

Hlavní prostor pro hraní role tvé postavy se nachází v klidnějších částech hry: když s ostatními Hráči řešíte příběhové výzvy v rolích vašich postav a když se tvá postava setkává s postavami vedenými PH. I v boji samozřejmě hraje roli osobnost tvé postavy, její motivace a cíle se můžou promítat například do toho, jak riskantně či krvelačně bojuješ. Jsou to však zejména sociální interakce, v nichž hraní role vystupuje výrazně do popředí.

Osobnost a vystupování tvé postavy jsme řešili už ke konci 2. kapitoly (motivaci, povahu, vystupování atp.), částečně ve 3. kapitole (duševní charakteristiky Ras) a v 5. kapitole (detaily, Přesvědčení a okrajové případy). Při interakcích s ostatními to vše uvádíš v život – tím, co postava dělá, co říká, a třeba i tím, co si myslí.

Je více způsobů, jak k hraní postavy přistoupit. Níže popíšeme dva hlavní, které se vyplatí zmínit. Nejde o dva výlučné způsoby, jako spíše o dva extrémy a hra mezi nimi může přecházet. Obvykle je ale dobré, aby v dané scéně hráli všichni hráči podobným způsobem.

#### Herecké hraní

Herecké hraní směřuje ke ztotožnění se s postavou a probíhá v první osobě – za postavu mluvíš přímou řečí a její jednání popisuješ jako své vlastní.

Herecké hraní obsahuje více detailů, je autentičtější a jednoznačnější, protože je snazší do něj přenést například hlasitost projevu, zbarvení hlasu či rychlost řeči. Zároveň při něm lze těžit z mimiky, gest a podobných projevů. Mnoho Hráčů má zároveň dojem, že se při hereckém hraní do své postavy snáze vciťují, a je pro ně snazší odehrávat ji tak, jak ji připravili.

Herecké hraní se obecně používá zejména ve scénách, které jsou důležité nebo zajímavé a zvláště zábavné na odehrání.

#### Vypravěčské hraní

Vypravěčské hraní je hraní z pozice vypravěče a probíhá ve třetí osobě – říkáš ostatním, co postava říká, co dělá a případně i co si myslí.

Vypravěčské hraní bývá stručnější. Hráči se k němu uchylují tam, kde věci nejsou příliš důležité nebo zajímavé nebo když chtějí shrnout nějakou obsáhlejší činnost své postavy.

Výhodou vypravěčského hraní je odstup, který umožňuje vykreslovat postavu i z objektivního pohledu a popsat tak například motivace či pohnutky jejího jednání, kterých si postava sama není třeba vědoma nebo si je nepřipouští. Další výhodou hraní ve vypravěčské pozici je, že je v ní snazší vyrovnat se s oblastmi, v nichž je postava sama kompetentnější než její hráč (ať už díky „oborovým" vědomostem, které postava má např. o magii nebo boji, nebo díky hrdinsky ohromným duševním a sociálním kvalitám, kterým málokterý hráč může konkurovat).

Vypravěčské hraní se používá i tam, kde nemáš důvěru ve svůj projev nebo ti herecká forma přijde nepohodlná kvůli obsahu scény. Pozice vypravěče umožňuje zachovat větší odstup od postavy zejména ve scénách, které jsou emočně vypjaté nebo které zasahují do tvého osobního prostoru.

### Hraní rolí a házení kostkami 

Samozřejmě, i když budeš hrát svoji postavu nejpoctivějším možným způsobem, stejně stále nebudeš, v doslovném významu, svojí postavou. Abychom reflektovali tento rozdíl, a zejména, abychom místy vzali v úvahu výjimečné kvality (či nedostatky) tvé postavy v jejích Vlastnostech a Dovednostech, házíme si občas kostkami i při hraní rolí.

#### Jak si házet

Nejčastějším hodem při hraní rolí je hod na Charisma a související Dovednosti. Často může dojít i na Inteligenci, třeba když budeš chtít demonstrovat své lepší znalosti historie či magické teorie, nebo na Moudrost, například když budeš chtít zjistit a vynést na povrch něčí skryté skutečné zájmy a motivace.

I když postavy jednají v sociální interakci proti sobě, následujeme zpravidla logiku házení v boji a necháváme jednající postavu házet proti SO. SO určujeme jako Pasivní hodnotu vlastnosti, případně zvýšenou o Zdatnost ve vhodné Dovednosti nebo Záchraně.

#### Kdy si házet

Sociální interakce obvykle probíhají jako volný dialog mezi hráči. Ten může mít mnoho částí i zvratů, které proběhnou bez potřeby hodit kostkou. Některé argumenty jsou samy o sobě tak přesvědčivé, některé výhrůžky tak hrozivé a některé lži tak nenápadné a některé pravdy tak zjevné, že je protistrana prostě přijme a uzná a hrajete plynule dál.

Není to tak ale vždy. Občas nemusí být jasné, zda někdo uvěří tvé lži, jindy nemusí být jisté, zda tvoje snaha naklonit si někoho lichotkami nebo naopak vyprovokovat urážkami uspěje, občas si PH nemusí být jistý, zda je tvá výhrůžka dost vážná a její podání dost přesvědčivé atp. Když se hra dostane do takového momentu nejistoty, řekne si PH o hod kostkou. Ve scéně pak dále pokračujete podle toho, co padne.

**Příklad:** *Tulačka Adelaide se snaží přesvědčit inkvizitora o nevině svého druha Černokněžníka Turela. Když jí dojde trpělivost, vykřikne, že jde o přítele samotného biskupa. PH přijde tato lež tak ohromující a drzá, že by možná mohla i uspět, a řekne Hráčce, ať si hodí na Charisma (Klamání), aby se zjistilo, zda to postava pronesla dostatečně sebejistým a přesvědčivým způsobem, aby jí inkvizitor uvěřil.*

<Card header="Jednostranné házení">

Některé skupiny můžou upřednostňovat, aby si v sociálních interakcích s Nehráčskými postavami házeli jen Hráči za své postavy. V takovém případě následujte rady z rámečku Hod na Obranu místo hodu na Útok na straně 282.

</Card>

#### Házení jako součást dialogu

Na rozdíl od fyzického souboje, který má v JaD poměrně pevně danou strukturu výměn (viz podkapitola Boj), sociální interakce probíhají zpravidla více jako přirozený dialog, který je kostkami pouze usměrňován. To mimo jiné znamená, že i když si ve většině skupin bude o hody říkat většinou PH, tak si o hod můžeš říct i ty. Zpravidla tak uděláš, když máš dojem, že PH (nebo Hráč druhé postavy) během tvého hraní role nedocenil kvality tvé postavy.

**Příklad:** *Hráč Darga, drsného a hrozivého Lovce netvorů, se hádá se šlechticem. Darg šlechtici naznačí, že by se hádka mohla změnit v násilí, nicméně PH na hrozbu příliš nereaguje. Hráč získá dojem, že PH nevzala v potaz, že ji ve skutečnosti říká jeho hrozivý Lovec netvorů a řekne jí, že by si rád hodil na Charisma (Zastrašování).*

Někdy se ale může stát, že v danou chvíli nebudeš vědět, jak by tvá postava na něco reagovala. V takový okamžik můžeš PH (nebo Hráče druhé postavy) vyzvat, aby si hodil proti tobě.

**Příklad:** *Turela, cynického Černokněžníka, navštíví jiná postava, aby jej požádala o pomoc. Turelův Hráč si ale není jistý, zda by na něj prosby zapůsobily natolik, aby se jim věnoval. Požádá tedy PH, zda by si proti němu mohla za žádající postavu hodit na Charisma (Přesvědčování).*

#### Popis a přijetí záměru hodu

Před hodem si vždy ujasněte, co by měl být jeho obecný výsledek v případě úspěchu. Tvůj záměr by měl protistraně dávat smysl. To platí zejména pokud je hod mířen proti Hráčské postavě! Pokud má protistrana dojem, že zamýšlený výsledek prostě nemá šanci na úspěch, tak neházejte – buď záměr upravte jeho umenšením nebo změnou na jiný, nebo předpokládejte, že hod automaticky selhal.

**Příklad:** *Pokud Hráč prohlásí, že jeho postava už Nehráčské postavě (NP) nevěří ani to, že je nebe modré, těžko NP jeho postavu o něčem přesvědčí nebo jí něco nalže. NP se ale stále může pokusit například vychrlit hromadu informací, z nichž by některé pravdivé být mohly, a Hráčovu postavu tak zmást.*

Změna záměru může vystihovat odlišný přístup samotné postavy, která rychle pozná, že její snaha je marná, a tak to zkusí jinak. Může ale jít také o změnu hráčského záměru, kdy se postava dál snaží o totéž, ale jako hráči se shodnete na odlišném efektu.

**Příklad:** *Místní rváč dělá ramena a pokouší se Darga zastrašit. Hráči Darga ale přijde, že jeho drsného a sebevědomého Lovce netvorů nějaký místní pobuda zastrašit nemůže. PH se rozhodne změnit svůj záměr a Hráči navrhne, že pokud hod uspěje, tak Darg nabude (mylného) dojmu, že se rváč svou nesmyslnou snahou snaží od něčeho odvést pozornost – a dost možná je to past!*

Co si postava myslí, co cítí, jak situaci vnímá a jak přesně zareaguje, by vždy mělo být na jejím Hráči. Nicméně, když Hráč uznal smysluplnost záměru, měl by vítězný hod proti své postavě interpretovat a zohlednit ve svém hraní tak, aby tento záměr naplnil a přiznal protistraně vítězství, které získala.

**Příklad:** *Černokněžník Turel, hraný Filipem, vede na vévodově bále spor s veleknězem a má navrch. Velekněz své argumenty proloží několika nenápadnými urážkami, aby diskusi strhnul do méně intelektuální roviny. Záměrem velekněze (PH) je uvést Turela do společensky nevhodné situace a Filip uzná, že by se to mohlo stát. PH si hodí na Charisma (Klamání) a pokusí se v Turelovi vyvolat dojem, že křiklavá agresivní reakce je adekvátní odpovědí na veleknězovy posměšky. Filipovi ale přijde, že křiklavá hádka neodpovídá povaze jeho postavy, a řekne, že jeho postava je náhlými urážkami zaskočena a na chvíli se vztekle odmlčí. I když tak Turel bude vypadat, že mu spíš došly argumenty (nebo možná společensky neobratně) než hádavě a agresivně, vyhlášený záměr hodu to splní a velekněz získá více prostoru pro prezentaci vlastních názorů bez jejich neustálého zpochybňování.*

<Card header="Činnost a záměr">

V JaD vyhodnocujeme hodem ve většině případů činnost postavy, nikoliv záměr hráče. Přesto je při interpretaci výsledků vždy potřeba brát tento záměr v úvahu a rámcově jej respektovat. (Což platí nejen pro sociální interakce.)

Např. pokud v příkladu u „Kdy si házet" Tulačka uspěje, určitě není fér říct, že inkvizitor lži uvěřil – a právě proto půjde Černokněžníkovi po krku o to víc, protože pověst biskupa je potřeba chránit! Takový výsledek může být zajímavá podoba neúspěchu hodu, ale nikoliv úspěchu. Složitá situace by nastala, kdyby PH věděl, že inkvizitor biskupa tajně nesnáší. I tak je ale dobré přiznat Hráčce pro danou chvíli její úspěch, například protože situace inkvizitora v daný moment zmate. Že to nejspíše vyvolá problémy později – to už je holt život dobrodruhů. Pouze pokud by Tulaččina lež byla opravdu krajně nešťastná a trefila by něco v pozadí, co se nedá snadno „obejít" a o čem Hráčka nevěděla, má smysl situaci vyeskalovat (např. kdyby byl biskup před pár hodinami přistižen při herezi). Pokud ale není opravdu zřejmé, že jde o podobnou situaci, doporučujeme se tomu vyhnout.

(Toto je fragment mnohem širší problematiky, za níž se skrývá více rozmanitých herních možností. Pokud tě zajímá víc, přečti si na popis „konfliktového a úkolového řešení".)

</Card>

#### Výsledek hodu v sociální interakci

Rozsah a dopad hodu vychází ze situace a významu odehrávané scény. V méně významných interakcích může jeden hod posunout celou scénu rovnou k jejímu závěru a prakticky ji rozhodnout. V příběhově významných scénách, ve kterých interaguješ s mocnými postavami či bytostmi, tomu je naopak a hody zpravidla reprezentují sice významné, ale pouze dílčí změny situace, které protistranu nutí se přizpůsobit. Protistrana by se nikdy neměla snažit výsledek hodu ihned zvrátit, ale spíše na něj navázat a plynule pokračovat ve směru, který hod určil. Taková scéna může mít nakonec podobně hodů jako fyzický souboj – a mnohdy i podobně závažné následky.

#### Závěr sociální interakce

Scéna, v níž s někým interaguješ, by měla vždy něco přinést či změnit, a to zejména, když v ní dojde i na házení kostkami. Při úspěchu získáš, o co ti šlo – informaci, někoho zastrašíš, odrazíš něčí intriku či pokus o zesměšnění. Něco by se ale mělo změnit, i pokud neuspěješ – ostatně, i sociální konflikty musí obsahovat riziko a sázky, aby byly napínavé. Můžeš omylem prořeknout něco tajného, poškodit si pověst nebo tě může o něčem přesvědčit protistrana.

Co přesně se stane, záleží hlavně na okolnostech a konkrétním vývoji scény. Obecně platí, že pokud se nezmění nic hmatatelného, měl by se změnit alespoň nějaký vztah. Někdo se na tebe může naštvat, ztratit či získat respekt atp. Změna vztahu by měla odpovídat tvému přístupu k dané postavě a průběhu scény. I neúspěšné přesvědčování může přinést něčí respekt, pokud na to jdeš správně – a naopak úspěch může vztahy zhoršit, pokud byl získán přílišným nátlakem. Změny vztahů by se měly do hry opět vrátit – to, jak s někým zacházíš, ovlivňuje to, jak se k tobě chová nazpátek – nebo jak se k tobě bude chovat někdo jiný, komu se to donese.

Některé scény sociálních interakcí jsou především o vztazích. Pokud se v takové scéně obě strany odmítnou nějak posunout, platí, že bychom se o nich měli alespoň dozvědět něco nového a zajímavého – o jejich motivacích, minulosti, zájmech, přesvědčeních atp. Ideálně by to mělo být něco, co se do hry může později vrátit a na co může protistrana do budoucna navázat v dalších svých snahách či akcích.

<Card header="Interakce bez napětí">

Ne všechny sociální interakce musí posouvat příběh nebo obsahovat házení kostkami. Někdy si s někým půjdeš jen tak promluvit. Občas budou postavy probírat, jak na tom jsou, a plánovat další postup. Sem tam si i něco ostřeji vyříkáte bez přímého konfliktu. A některé interakce si budete chtít odehrát pro ony interakce samotné – jako charakterizaci postav anebo jejich vztahu. V takových případech není potřeba se nutit ani do házení, ani do dramatických konfliktů s hmatatelnými příběhovými výstupy.

Na druhou stranu se ale takových konfliktů ani neboj a nevyhýbej se jim. Vztahy s ostatními postavami, jak Nehráčskými, tak zejména Hráčskými, jsou stejně významným herním obsahem jako výpravy za dobrodružstvím, a scény interakcí, v nichž o něco jde a hází se kostkami, jim dávají živý vývoj a zábavnost.

</Card>

## Pohyb, vzdálenost a čas

V klidnějších částech hry (zejména při hraní rolí a v popisnějších částech průzkumu) obvykle není nutné řešit vzdálenosti a čas moc specificky. Není důležité, za jak dlouho někam dojdeš, případně to stačí odhadnout. Když s někým mluvíš, tak nezáleží na tom, jak daleko od sebe stojíte. Když něco děláš, je zajímavější popis této aktivity a výsledek tvé činnosti, než jak dlouho ti to přesně zabralo.

Jiné části hry jsou napínavější. Když někoho pronásleduješ městem, tak potřebuješ vědět, jaký má náskok. Když prozkoumáváš prastarý chrám, tak může být důležité, kolik času strávíš v jeho podzemí. Při boji může být kritické, zda někdo je, nebo není v Dosahu tvé Zbraně nebo kouzla.

Když dojde na podobné otázky, lze na ně odpovědět dvěma různými způsoby. Můžeš dát nekonkrétní, **dramatickou** a napínavou odpověď, nebo můžeš odpovědět **konkrétně** za pomoci čísel a jednotek. Tyto způsoby odpovědí se od sebe výrazně liší a pracuje se s nimi odlišně, oba ale mají ve hře své důležité místo. Zde si ukážeme, jak a kdy který z nich použít.

### Dramatický čas, vzdálenost a Rychlost 

V mnoha situacích se nehodí určovat čas, vzdálenost nebo Rychlost přesně. Naopak to může být na škodu a situaci je lepší popsat dramatickým způsobem. Činnost může trvat *příliš dlouho*, Zbraň může ležet *takřka na dosah*, propast může být *hodně široká* a postava může být tak rychlá, že něco *sotva stíhá*.

Dramatické vyjádření času, vzdálenosti či Rychlosti zpravidla není konečná pravda – neříká, zda něco je nebo není v Dosahu nebo zda to jde nebo nejde stihnout. Jde o popis překážky, vyjádření napětí a výzvu k provedení zajímavé či riskantní akce nebo k hodu na Vlastnost či Dovednost. O výsledku rozhodne nápaditost a kostky, což je mnohem napínavější a zábavnější, než výsledek prostě spočítat.

Tento přístup se hodí pro všechny situace, kdy se rozhodneš provést nějakou náhlou dramatickou Akci (někam skočit, po něčem se vrhnout atp.), nebo kdy je situace chaotická a více než na přesné podobě situace záleží na okamžitých rozhodnutích (např. pronásledování skrze živoucí městské tržiště nebo utíkání z hroutícího se chrámu). PH naznačí nebo řekne, jak náročná zamýšlená Akce je (určí její SO) a je na tobě, zda se o ní pokusíš, nebo ne.

#### Dramatický popis při nejistotě

Dramatické vyjádření času a vzdálenosti se používá zejména v situacích, ve kterých se snažíš o něco příběhově důležitého, ale výsledek tvé Akce nebo snahy je velmi nejistý. Typicky jde o situace, kdy zkoušíš něco na hraně schopností své postavy, nebo když tvá postava nemá čas přesně vyhodnotit své šance na úspěch.

**Příklad:** *Typickým příkladem je pokus přeskočit mezi střechami v zápalu pronásledování. Určitě jde o příběhově zajímavou situaci s významným a zajímavým rizikem, na kterou stojí za to házet. Vzdálenost mezi střechami může být na hraně toho, co tvá postava dokáže doskočit. Zejména v situaci, kdy běží po vratké střešní krytině a nemá čas se na skok pořádně připravit, je pak výsledek velmi nejistý. Navíc v zápalu pronásledování nemá ani čas vzdálenost nějak moc přeměřovat pohledem a odhadovat, zda to zvládne – musí se prostě ihned rozhodnout, zda skočí, nebo ne.*

#### Dramatický popis jako výzva

Dramatický popis před tebe zpravidla staví nějakou překážku. Některé překážky jsou velmi přímočaré – vzdálenost mezi střechami buď přeskočíš, nebo ne. Mnohé překážky můžou být ale otevřené i nečekaným kreativním řešením. Různá alternativní řešení či použití různých Dovedností můžou nebo nemusí dávat smysl v závislosti na konkrétní situaci. Můžou se také výrazně lišit svou obtížností, efektem a rizikem.

**Příklad:** *Pokud na tržišti pronásleduješ postavu, která má „slušný náskok", můžeš se za ní samozřejmě vrhnout, přeskakovat stánky stojící v cestě a rozrážet pletoucí se lidi (a hodit si na Atletiku a zjistit, zda se její náskok zvětšil, či zmenšil). Můžeš ale zkusit odhadnout, kam postava běží (hodit si na Vhled) a trh v daném směru oběhnout (při úspěchu ji budeš mít skoro na dosah – při neúspěchu můžeš ale jen zahlédnout, jak trh opustila úplně jinudy). Můžeš zkusit skočit z vozu přes balkon na střechu (hodit si na Akrobacii) a vyhnout se tak davu, který musí pronásledovaná postava prorážet (při úspěchu jí možná budeš moct zkusit skočit rovnou na záda – ale při neúspěchu nejenže její náskok vzroste, ale můžeš i spadnout ze střechy a ublížit si). Můžeš jí nechat její náskok na tržišti, ale hned, co ho opustíte, využít své znalosti města (hodit si na Přežití) a nadběhnout jí (při úspěchu se setkáte v nějaké jiné uličce, ale při neúspěchu ti nejspíš zcela zmizí). Můžeš zkusit křikem přimět lidi na trhu, aby ji zastavili (a hodit si na Přesvědčování – když uspěješ, zkusí ji zadržet, když ne, ztratíš dech a její náskok dále naroste). Nebo ji můžeš křikem vyděsit (Zastrašování), aby utíkala jako o život až do svého Cíle – a pak se jen doptat (hodit si na Pátrání), kudy vlastně běžela, a v klidu si za ní dojít (při úspěchu ji najdeš, když si bude myslet, že je v bezpečí – při neúspěchu se ale může dozvědět, že ji hledáš, a navést tě do pasti!).*

Dramatické vyjádření času či vzdálenosti může PH použít i pro zvýšení napětí ve hře a k vytvoření situace, která si o nějaké nápadité či riskantní řešení přímo říká. Může jít o nalezení nebezpečné zkratky nebo o podniknutí chytré akce, která ti získá potřebný čas, nebo o cokoliv jiného v závislosti na okolnostech. PH předkládá před postavy tímto způsobem problém a je na tobě vyřešit ho nějakým zajímavým a zábavným způsobem.

**Příklad:** *Snažíte se dostat vesničany, kteří neumí příliš šplhat, na skalní plošinu a zachránit je tak před Orky, ale PH vám sdělí, že jejich vytažení potrvá „příliš dlouho". PH se tím nesnaží tuto snahu zakázat, ale chce zvýšit napětí a vyzývá vás, abyste podnikli něco, co činnost urychlí nebo co vám potřebný čas získá. Část skupiny se může oddělit a zkusit blížící se Orky zpomalit riskantním přepadem. Kouzelník se může rozhodnout obětovat nějaké Pozice kouzel a hned zkraje akce dostat na skálu více silných lidí s lany pomocí Kouzla Létání. Několik postav může říct, že zariskuje, zůstane viset v půlce skály a vytvoří tak jakýsi řetěz, v němž budou vesničanům pomáhat šplhat nahoru a budou si je předávat takřka z ruky do ruky (což bude vyžadovat hod na společné úsilí na Sílu (Atletiku) nebo Obratnost (Akrobacii) s rizikem pádu). Nebo můžete vymyslet nějaké jiné řešení – např. vesničany schovat, ale na skále nechat viset „zapomenuté" lano a jiné falešné stopy, které Orky přesvědčí, že vesničané skálu zdolali.*

### Konkrétní čas, vzdálenost a Rychlost  

Když dojde na rozsáhlé akční scény nebo taktické souboje s mnoha účastníky, v nichž věci nejsou vyřešeny během pár hodů, vyvstává často potřeba dát věcem konkrétní hodnotu. Jde o situace, kdy potřebuješ od pohledu vidět, kam až se zvládneš během své Akce pohnout, koho máš v Dosahu kouzla, kdo tě přímo ohrožuje a kdo ne, nebo koho všeho Zasáhneš nebo ovlivníš plošným efektem.

Konkrétní vyjádření času, vzdálenosti nebo Rychlosti není o dramatu, ale o jednoznačnosti a předvídatelnosti. Když víš, jak daleko se můžeš pohnout, kdo komu přesně stojí v cestě nebo kdo je krytý před kým, umožňuje ti to činit taktická rozhodnutí, která dění ovlivní na několik Akcí nebo i Kol dopředu.

Kromě rozsáhlých akčních scén a takticky pojatých soubojů se tento přístup hodí všude tam, kde chceš vnést do hry jednoznačnost a čitelnost, nebo kde se snažíš vykreslit detail postupu během průzkumu. Hodí se i pro scény, v nichž zdrojem dramatu není jedna překážka nebo problém, ale situace jako celek.

#### Používané jednotky

Konkrétní čas vyjadřujeme v počtu jednotek. Kromě běžných jednotek ale v JaD používáme i několik speciálních.

**Vzdálenost** vyjadřujeme v **sázích** a **mílích**. Jeden náš sáh je jeden a půl metru a jedna naše míle je jeden a půl kilometru (tedy tisíc sáhů).

**Čtverec** je jednotka občas používaná v kontextu boje. Čtverec je odvozený od čtverců na bojových mapách a náčrtcích a má velikost jeden krát jeden sáh. Čtverec se občas používá i jako jednotka vzdálenosti – znamená to prostě jeden sáh.

**Hex** jsou jednotka občas používaná pro vyjádření větších vzdáleností. Je odvozena od map světa kreslených na šestiúhelníkovou síť. Jeden hex je zpravidla vzdálenost, kterou za běžných okolností urazíš za jeden den cesty, i když některé mapy (a tedy hexy) můžou mít měřítko odlišné (a hex může odpovídat třeba čtvrtině dne nebo týdnu putování).

<Card header="Proč sáhy?">

Pro používání sáhů máme dva důvody. Zaprvé jsou původní 5E psané v amerických stopách a převod stop na naše jedenapůlmetrové sáhy je elegantních pět stop na jeden sáh. Zadruhé jeden sáh takto odpovídá jednomu „čtverci" na mapách z mnoha materiálů pro 5E. Pokusně jsme zjistili, že sáhy jsou z těchto důvodů pro hru praktičtější než převod na běžné metry.

V popisech některých kouzel se v 5E objevují palce (= couly v zažité české 5E terminologii) a stopy v hodnotách, které nejsou násobkem pěti. V JaD jsme je přepočítali na centimetry (a místy trochu zaokrouhlili) – původní jednotky jsme vždy zachovali v závorce.

</Card>

**Čas** vyjadřujeme v běžných jednotkách. Cokoliv kratšího než minuta ale vyjadřujeme v **Kolech**. Jedno Kolo je čas, za který v boji stihnou všichni provést svůj Tah – tedy pohnout se o svou Základní rychlost a provést jednu Akci (více viz Boj, strana 277). Faktická délka jednoho Kola může být proměnlivá, ale pro praktické účely a zejména pro trvání kouzel uvažujeme, že se dlouhodobě zprůměruje na deset Kol do minuty – běžné Kolo má tedy zhruba šest vteřin.

Pravidla občas používají také abstraktnější příběhové vyjádření času za pomoci **Krátkých** a **Dlouhých odpočinků**. Například „schopnost můžeš použít dvakrát mezi dvěma Odpočinky". Pokud není specifikováno, že jde o Dlouhý odpočinek, může jít o kterýkoliv Odpočinek, včetně Krátkého. Vyjádření času pomocí Odpočinků zpravidla není jen o času samotném, ale skutečně i o onom odpočinku. Viz podkapitola Odpočinek (strana 257).

**Rychlost** vyjadřujeme za pomoci výše uvedených jednotek – obvykle jako počet sáhů za Kolo (pro akční scény) nebo počet hexů či mílí za den (pro cestování). Pokud hrajete s bojovým plánem na čtvercové mřížce, neřešte úhlopříčky – pohyb do sousedního čtverce přímo, do stran i diagonálně stojí prostě jeden sáh Rychlosti.

#### Rychlost a pohyb

**Základní rychlost** tvé postavy je dána její Rasou a je uvedena ve 2. a 3. kapitole.

**Během Akce** se můžeš v každém svém Tahu Pohnout o svou Základní rychlost sáhů. Tento Pohyb tě nic nestojí a můžeš jej libovolně rozdělit před a za svoji Akci a případně Bonusovou akci nebo další činnosti.

**Běh** vyžaduje provedení Akce Běh. Umožní ti Pohnout se během svého Tahu až o dvojnásobek tvé Základní rychlosti.

**Těžký terén** (sutiny, hustý podrost, zrádná bažina, místo obsazené jiným tvorem atp.) vyžaduje utratit na každý sáh Pohybu o jeden sáh Rychlosti navíc (bez dalších vlivů to znamená, že sníží tvou Rychlost na polovinu).

**Protlačování** se malými prostorami stojí také jeden sáh Rychlosti navíc za každý jeden sáh Pohybu. Za malé prostory se zde považuje prostor vhodný pro tvora o jednu Třídu velikosti menšího, než jsi ty – do ještě menších prostor se vůbec nevejdeš.

**Skokem:**

* **Do dálky** překonáš maximálně Hodnotu síly / 5 sáhů.

* **Do výšky** vyskočíš maximálně (Oprava síly/ 3) + 1 metrů (minimálně půl metru).

U obou případů jde o hodnotu s rozběhem alespoň dva sáhy. Odrazem z místa skočíš pouze polovinu. Skok se vždy započítává do tvého ohybu a nemůžeš skočit víc, než o kolik se můžeš pohnout. Dlouhé nebo vysoké skoky tak můžou vyžadovat Akci Běh. 

**Postavit se** stojí polovinu Rychlosti.

**Plavání, šplhání a plazení** vyžaduje utratit na každý sáh pohybu jeden sáh Rychlosti navíc (běžně tedy snižují Rychlost na polovinu). Při plavání a šplhání v Těžkém terénu stojí každý sáh pohybu o dva sáhy Rychlosti více (Rychlost se tedy sníží na třetinu). Pokud máš speciálně určenou Rychlost plavání či šplhání, použiješ místo toho její hodnotu (Těžký terén ji ovlivní jako obvykle).

**Nesení, tažení, tlačení atp.** jsou rozebrány u Nosnosti v 6. kapitole: Vybavení (strana 209). Důležité je, že pokud při těchto činnostech manipuluješ s věcmi přesahujícími tvou běžnou Nosnost, klesne tvá Rychlost na jeden sáh za Kolo.

**Jakýkoliv náročný pohyb**, zejména za nepříznivých okolností (jako např. v Těžkém terénu, při boji, ve tmě, na mokru, v silném proudu atp.), může vyžadovat hod na Ověření vlastnosti či dovednosti (zpravidla Atletiky nebo Akrobacie). Selhání může postavu dále zpomalit, může pohyb zcela znemožnit a může mít i další nepříjemné následky.

### Přecházení mezi Dramatickým a Konkrétním způsobem 

Různé skupiny tíhnou k různé míře používání Dramatického a Konkrétního vyjádření. Obecně platí, že Dramatická vyjádření rozvíjejí popisy a podporují fantazii, ale ve složitějších nebo delších scénách se můžou stát nepřehledná. Konkrétní vyjádření podporují taktiku a možnost
provádění detailně promyšlených Akcí, ale když do detailů a přesnosti zabřednete příliš, začne se hra zbytečně zpomalovat a atmosféra akčního okamžiku bude slábnout.

Ačkoliv je většina scén popisována především jedním či druhým způsobem, občas se hodí mezi způsoby vyjádření času a vzdálenosti přecházet. Popravdě – děje se to často a jen málo významnějších scén zahrnujících Akci či průzkum se odehraje jen čistě jedním či druhým způsobem. V Dramaticky popsané scéně může být praktické alespoň pro daný okamžik ujasnit vzdálenosti pro potřeby Dosahu nebo rozsahu kouzla – nebo prostě pro lepší představu o okolí. V Konkrétně popsané scéně se dvě postavy můžou naráz vrhnout pro padající křišťálovou kouli nebo se můžou začít pronásledovat, což se nehodí rozseknout jen podle pořadí Iniciativy nebo suchým spočtením čísel na kartách postav. To není problém – jen si dávej pozor, aby všichni chápali, jakým způsobem se události ve scéně a scéna jako celek odehrávají.

### Jízda, let a plavba 

Ke svému pohybu nemusíš používat jen své nohy, ale i jezdecká, letecká či plovoucí Zvířata, Kočáry, Vozy a Lodě nebo Kouzelné předměty.

#### Jízda, let či plavba na zvířeti

Jezdit, létat či plavit se lze na Zvířatech, která jsou alespoň o jednu Třídu velikosti větší než ty, jsou pro to vhodná stavbou těla, silou a výdrží a jsou ochotná tě nechat (ať už protože jsou vycvičená, nebo protože se k tomu dobrovolně uvolí). Pokud zkusíš jet, plavit se nebo dokonce letět na tvorovi, který tě nechce nechat, podívej se dále do podkapitoly Boj na Akce – Manévry Chytání a Lezení na tvory – a pak přejeme hodně štěstí a/nebo zábavy.

**Nasednutí a sesednutí** z tvora stojí polovinu tvého Pohybu v Kole a nevyžaduje žádnou zvláštní Akci. Poté, co na tvora nasedneš, můžeš jeho Pohybu ihned využít.

**Pokud zvířetem něco pohne** proti jeho vůli (typicky výbuch nebo kouzlo), musíš si hodit Záchranný hod na Obratnost se SO 10, jinak spadneš jeden sáh od Zvířete a zůstaneš ležet (získáš Stav Ležící).

**Pokud by ti nějaký efekt za jízdy způsobil Stav Ležící**, aniž by tě vyloženě shodil, musíš uspět na Záchranu se SO 10, jinak ze Zvířete navíc spadneš. Pokud uspěješ, udržíš se na Zvířeti způsobem, který odpovídá Stavu Ležící (vypadnutí ze sedla, sklouznutí na bok Zvířete, vypadnutí ze třmenů atp. jsou všechno možné podoby takové situace).

Po dobu, kdy máš na Zvířeti Stav Ležící, své jezdecké Zvíře nemůžeš ovládat. Na začátku každého dalšího Kola si musíš hodit Ověření obratnosti (Akrobacie) se SO 15. Při úspěchu se vyšvihneš zpět a Ležící být přestaneš. Pokud selžeš o 5 a více (tedy i proti SO 10), tak spadneš.

**Pokud je sraženo tvé Jezdecké zvíře**, můžeš použít Reakci a dopadnout na nohy. Jinak spadneš jeden sáh od Zvířete a staneš se Ležící (Stav).

**Vycvičené tvory** je nutno ovládat, což může ve složitějších situacích vyžadovat Ověření moudrosti (Ovládání zvířat), ať už ke snaze tvora správně navést nebo přimět, aby udělal, co jezdec chce, nebo k ověření toho, zda se na něm jezdec udrží. **V boji** vycvičený tvor přebírá tvou Iniciativu a můžeš ho přimět k Akcím Uhýbání (Manévr), Odpoutání (Manévr) a Běh. Speciálně vycvičení tvorové můžou být schopni jednat v určitých situacích sami a provádět i jiné Akce, na které jsou vycvičeni (např. Váleční koně se můžou dokázat sami orientovat v bitevní vřavě a můžou být schopni provést Akci Útok).

**Inteligentní tvorové** se pohybují a jednají podle vlastní vůle. Při prudkých či divokých manévrech může být jezdec nucen k Ověření síly (Atletiky), Obratnosti (Akrobacie) nebo Moudrosti (Ovládání zvířat) podle své volby. **V boji** si inteligentní tvor ponechává vlastní Iniciativu a o svých Akcích rozhoduje sám. Pokud je zvyklý na jezdce, je možné používat jezdecké „povely" k rychlé domluvě o záměrech – konečná volba pohybu či Akce tvora ale zůstává na něm.

**Vždy platí**, že pokud Zvíře vyvolá **Příležitostný útok**, může se útočník rozhodnout, zda zaútočí na Zvíře nebo na tebe. Naopak pokud Zvíře provede **Odpoutání**, zabrání tím Příležitostnému útoku i vůči tobě. **Uhýbáním** Zvíře ochrání pouze sebe.

### Cestovní rychlost 

Rychlost cestování můžeš ve většině případů prostě odhadnout. Dlouhodobě můžeš počítat s nějakým zaokrouhleným průměrem, ale v důležitých momentech příběhu se rychlost cestování postav může i výrazně lišit. O rozdíly se postará jak terén, klikatost cest a počasí, tak fakt, že spíše než o to urazit daný počet mil se postavy budou snažit svou cestu přerušovat a končit na místech poskytujících úkryt a relativní pohodlí nebo rovnou něčí pohostinnost.

Mnohdy ale nastanou i situace, v nichž se Cestovní rychlost stane důležitou. Tam, kde jde o okamžité, napínavé a poměrně krátkodobé situace, se zpravidla vyplatí použít pravidla pro Dramatickou vzdálenost, čas a Rychlost (strana 251) a případně je zkombinovat s technikou Koláže cesty (viz níže Cestování) a hod spojit s popisem nějaké konkrétní zajímavé překážky.

Ve hrách, které se soustředí na využívání zdrojů při cestování, nebo v situacích, kdy se postavy musí v rámci delší cesty rozhodovat mezi Rychlostí a rizikem (únavy, nehody, přepadení atp.), můžeš chtít sledovat jejich postup detailněji způsobem, který nabízí zajímavé volby. V takových případech můžeš použít systém Bodů pohybu.

#### Body pohybu a hexová mapa

Body pohybu vznikly pro vyjádření Rychlosti pohybu po hexové mapě světa (viz 7. kapitola o pomůckách, nadpis Mapy, strana 229), nicméně dají se snadno využít i bez ní. Hodí se kdykoliv, kdy potřebuješ vystihnout postup při dlouhém cestování, zejména pokud je proloženo mnoha dalšími událostmi (ať už z Koláže cesty, nebo třeba i rozsáhlejšími epizodami či celými dobrodružstvími).

Postavy si při cestování určí své Základní tempo. Zvolené tempo jim dá určitý počet Bodů pohybu, který můžou ten den utratit, a případně i Dodatečný efekt pro cestování.

###### Tabulka Bodů pohybu

| Základní tempo | Bodů pohybu | Dodatečný efekt |
| --- | --- | --- |
| Pomalé | 3 | Lze použít Nenápadnost |
| Normální | 4 | — |
| Rychlé | 5 | Nevýhoda (–5) k Pasivnímu vnímání |

Aby mohly přejít na vedlejší hex (resp. aby překonaly běžnou cestovní vzdálenost, která zhruba odpovídá tomu, co za zvolené období běžně ujde Normálním tempem Středně naložená postava), musejí postupně utratit počet Bodů pohybu odpovídající Náročnosti pohybu:

* **Základní Náročnost překonání 1 hexu** jsou 3 Body pohybu.

* **Těžký terén** zvedá Náročnost o další 3 Body pohybu.

* **Střední naložení** zvedá Náročnost o 1 Bod pohybu.

* **Těžké naložení** zvedá Náročnost o 2 Body pohybu.

**Cestovní únava:** Intenzivní způsoby cestování vystavují tebe nebo tvé Jízdní zvíře riziku Cestovní únavy. Pokud se to stane, hoď si za sebe nebo své Zvíře Záchranu na Odolnost se SO podle konkrétní situace (viz níže). Pokud selžeš, získáš jeden Stupeň únavy. Pokud Jízdní zvíře podlehne Cestovní únavě, vystaví jejímu riziku i svého jezdce.

**Běh nebo Rychlá jízda** v průběhu dne ti umožní utratit 1 Bod pohybu navíc, ale vystaví tebe nebo tvé Jízdní zvíře riziku Cestovní únavy se SO 12. Běh lze použít i v kombinaci s Pomalým tempem – znamená to, že prostě běžíš jen tehdy, když to je bezpečné. Běh nelze použít při Těžkém naložení. 

**Usilovný pochod** znamená, že cestuješ celý den, dokud to jde, a děláš jen nutné přestávky. Takový pochod ti umožní utratit daný den o 1 Bod pohybu navíc, ale vystavíš tím sebe nebo své Jízdní zvíře riziku Cestovní únavy se SO 12, při kombinaci s Během či Rychlou jízdou se SO 15.

**Příklad:** *Postavy jdou Pomalým tempem a každý den tak můžou utratit 3 Body pohybu. Jdou přitom skrze Těžký terén a mají Střední naložení – jeden hex překonají po utracení 7 Bodů pohybu (základní 3 plus 3 za Těžký terén plus 1 za Střední naložení), tedy zkraje třetího dne. Pokud budou rovnou pokračovat dál v cestě, můžou ten samý den utratit ještě zbývající 2 Body pohybu. Druhý hex tak překonají pátý den, nejspíše někdy v půlce odpoledne.*

*Pokud se postavy na začátku druhého dne rozhodnou trochu přidat do kroku a jít Normálním tempem, můžou utratit 3 Body pohybu a první hex překonají už ke konci druhého dne – ztratí tím ale možnost pohybovat se Nenápadně. Pokud se postavy budou chtít pohybovat Nenápadně nebo se o nutnosti spěchat dozvědí až později během dne, nezbyde jim než vyhlásit Usilovný pochod. V takovém případě dorazí do Cíle také už druhý den, ale až pozdě večer a za cenu rizika Cestovní únavy.*

*Pokud se postavy hned na začátku rozhodnou jít Rychlým tempem, zvládnou překonat první hex v polovině druhého dne – a to i kdyby měly Těžké naložení. Pokud by se se Středním naložením rozhodly pro Rychlou jízdu a Usilovný pochod, dokážou překonat první hex pozdě večer hned prvního dne, ale jejich Zvířata budou vystavena dvěma hodům proti Cestovní únavě (se SO 12 a 15) – a pokaždé, když selžou, budou Cestovní únavě čelit i samy postavy.*

<Card header="Detailnější Rychlost cestování">

Pokud potřebuješ za pomoci Bodů pohybu zjistit, jakou vzdálenost zhruba ujdou postavy v nějakém kratším časovém úseku (např. jedno odpoledne) nebo právě za jeden den, tak není nic
snazšího, než vydělit počet Bodů pohybu (daný Tempem postav) Náročností pro překonání jednoho hexu – získáš tak podíl jednoho hexu, který postavy urazí.

V předešlém příkladu postavy jdoucí Pomalým tempem urazí za den zhruba půl hexu (3/7 = 0,4). Podobně pokud postavy putují jen část dne, můžou utratit jen odpovídající počet Bodů pohybu (např. za dopoledne zvládnou podle svého tempa utratit jen 1 až 2 Body pohybu). Tuto logiku lze použít i ke zjištění toho, kdy zhruba postavy dorazí (jak je v příkladu ukázáno).

</Card>

<Card header="Jízdní zvířata">

Jízdní zvířata nezrychlují cestování přímo, ale pouze svou vyšší Nosností (tedy nižším Stupněm
naložení při stejném množství nákladu). To je správně.

Pokud mají vaše postavy možnost Jízdní zvířata hnát a střídat (např. na dostavníkových stanicích nebo skrze nějakou verzi Pony expresu), popřípadě jim dodávat nové síly pomocí magie, tak jim to samozřejmě může vynést Body pohybu navíc. 

A, samozřejmě, pokud chcete ve hře podporovat žánrová klišé hrdinů, co vstříc svému osudu cválají na věrných a neúnavných Koních, tak jim ty Body pohybu za samotnou jízdu na Zvířeti klidně přidejte.

</Card>

<Card header="Původ a úpravy systému">

Systém Bodů pohybu je původní pravidlo z JaD. Jako všechny nové věci v JaD, i toto je napsané
tak, aby bylo zcela kompatibilní s běžnými pravidly 5E.

Pravidla počítají s tím, že cestování řešíš po dnech a že jeden hex odpovídá vzdálenosti, kterou postava běžně za jeden den urazí. Bez větších změn budou fungovat i v odlišném měřítku. Pokud do systému zavedeš další možnosti, tak vše, co postavy zrychluje, přidává Body pohybu a vše, co je zpomaluje, zvyšuje Náročnost překonání hexu. Ani od jedné hodnoty raději nic neodečítej – kdyby se kterákoliv z nich dostala na 0 nebo níže, systém by přestal fungovat.

</Card>

#### Konkrétní Cestovní rychlost

Původní pravidla 5E nabízí vyjádření Cestovní rychlosti v konkrétních jednotkách. To se může hodit pro orientaci nebo občas pro řešení specifických taktických situací. My sami doporučujeme používání Dramatického vyjádření času, Koláží (viz níže Cestování) a Bodů pohybu – ale pro zájemce zde uvádíme i původní pravidla:

Cestovní rychlost vyjádřená v konkrétních jednotkách vzdálenosti a času je nezávislá na bojové Základní rychlosti a je shrnuta v tabulce níže.

**Těžký terén** snižuje Cestovní rychlost na polovinu. 

**Cestovní únava** má SO 10 + 1 za každý dosavadní hod proti Cestovní únavě.

**Usilovný pochod** znamená, že postavy cestují déle než osm hodin. Za každou hodinu navíc urazí v tabulce uvedenou vzdálenost, ale musí si hodit proti Cestovní únavě.

**Jezdecká zvířata** se můžou jednu hodinu pohybovat dvojnásobnou Rychlostí a následně musí na hodinu zvolnit krok. Můžou tak za hodinu urazit další dvě, tři nebo čtyři míle navíc (podle Cestovního tempa). Pokud jezdec nenechá Zvíře oddechnout, tak za každou další hodinu
dvojnásobného tempa nad první vystaví Zvíře riziku Cestovní únavy. Pokud Zvíře v Záchraně proti Cestovní únavě selže, je riziku Cestovní únavy vystaven i jeho jezdec.

**Jízda ve Voze** cestujícím žádnou Únavu nezpůsobuje. Pouze kvalitní kočáry s koňskými spřeženími můžou táhnout vůz rychleji (podobně jako Jezdecká zvířata).

**Lodě, létající koberce atd.** se pohybují vlastním tempem, které nelze ovlivnit. Pokud ale mají příznivé podmínky (vítr, někoho, kdo je řídí atp.), můžou cestovat 24 hodin denně. Cestující nejsou vystaveni Cestovní únavě, nicméně nepříjemná cesta (např. za bouře) je může vystavit podobným potížím.

**Plavání a lezení** snižuje tvorům bez speciální Rychlosti plavání či lezení Rychlost na polovinu (v Těžkém terénu na čtvrtinu). Navíc jim každou půlhodinu, v Těžkém terénu dokonce každou čtvrthodinu, způsobuje riziko Cestovní únavy. Tvorové s vlastní speciální Rychlostí plavání či lezení nejsou nijak ovlivněni.

###### Tabulka Cestovní rychlosti

| Tempo | Za den mil |Za den kilometrů | Za 1 hodinu mil | Za 1 hodinu kilometrů | Za 1 minutu | Dodatečný efekt |
| --- | --- | --- | --- | --- | --- | --- |
| Pomalé | 18 mil | 27 km | 2 | 3 | 40 sáhů | Lze použít Nenápadnost |
| Normální | 24 mil | 36 km | 3 | 4,5 | 60 sáhů | — |
| Rychlé | 30 mil | 45 km | 4 | 6 | 80 sáhů | Nevýhoda (–5) k Pasivnímu vnímání |

<Card header="Cestovní rychlost v 5E">

Abychom byli upřímní, vyjádření Cestovní rychlosti v Konkrétních jednotkách nám nepřijde moc zajímavé. Jeho sledování není úplně jednoduché a hře přitom nic zvláštního nepřináší. Pravidla jsme zde uvedli především pro zpětnou kompatibilitu JaD s 5E – pro hru ti ale silně doporučujeme používat Body pohybu.

Pokud se z nějakého důvodu rozhodneš používat konkrétní hodnoty z 5E, tak se je určitě neboj zaokrouhlit. Např. 20, 25 a 30 mil nebo 25, 35 a 45 kilometrů jsou poměrně hezká čísla.

</Card>

## Odpočinek

Ať už jsou dobrodruzi sebevětší hrdinové, nemůžou strávit celý den průzkumem, sociální interakcí a bojem. Potřebují odpočívat – udělat si čas na spaní a jídlo, ošetření ran, osvěžení svých myslí a duší pro Sesílání kouzel a nabrání sil pro další dobrodružství.

Rozlišujeme mezi Krátkým odpočinkem, pro který se postavy můžou rozhodnout v průběhu dne, a Dlouhým odpočinkem, který se pojí s důkladným spánkem, jídlem a obnovením sil.

### Krátký odpočinek 

Krátký odpočinek znamená alespoň hodinu klidu, během níž se nevěnuješ ničemu náročnému a nic a nikdo tě neohrožuje ani neruší. Můžeš odpočívat a vykonávat lehké aktivity včetně ošetřování ran a pokud ti nehrozí bezprostřední odhalení, můžeš se i skrývat. Krátký odpočinek můžeš za den vyhlásit víckrát, ale mezi dvěma Krátkými odpočinky se musí odehrát nějaké dramatické, nebezpečné nebo unavující události. Běh, boj nebo kouzlení Odpočinek okamžitě přeruší.

Postava může na konci Krátkého odpočinku obnovit ztracené Body výdrže utracením Kostek obnovy. Můžeš utratit kolik Kostek chceš (samozřejmě ne více, než kolik ti jich zbývá). Ke zjištění, kolik Bodů výdrže si postava obnovila, si hoď všemi utracenými Kostkami obnovy a k výsledku každé z nich přičti svou Opravu odolnosti. I v rámci jednoho Krátké ho odpočinku můžeš Kostky obnovy utrácet a házet postupně.

Některé schopnosti mnoha Povolání se obnovují při Krátkém odpočinku. Krátký odpočinek nedoplní Kostky obnovy a nedoplní ani Výdrž, pokud Kostky obnovy neutratíš tak, jak je popsáno výše. Postavy s Magií danou Paktem (tj. Černokněžníci a Lovci netvorů-Zaprodanci) si na konci Krátkého odpočinku obnoví všechny své Pozice kouzel dané touto magií (ale žádné jiné).

### Dlouhý odpočinek 

Dlouhý odpočinek znamená osm hodin nerušeného a dobrého spánku, nebo alespoň šest hodin dobrého spánku a dvě hodiny klidu, při nichž můžeš vykonávat lehké aktivity – včetně např. Přípravy kouzel nebo držení hlídky. Pokud okolní podmínky neumožňují dobrý spánek (kvůli nepohodlí, zimě, vlhku, hluku atp.), můžeš se sice vyspat, ale nezískáš přínosy Dlouhého odpočinku. Dlouhý odpočinek můžeš vyhlásit nanejvýš jednou denně a musíš jej začít s alespoň jedním Bodem výdrže. Běh, boj nebo kouzlení Odpočinek okamžitě přeruší.

Na konci Dlouhého odpočinku si postava obnoví své Maximum výdrže. Také si obnoví až polovinu svého maximálního počtu Kostek obnovy (jako vždy zaokrouhleno dolů – nicméně na 1. Úrovni si přesto obnovíš svou jednu Kostku obnovy). Sesilatelé si na konci Dlouhého odpočinku obnoví všechny své utracené Pozice kouzel a můžou si Připravit nová Kouzla. Některé silné schopnosti mnoha Povolání se obnovují při Dlouhém odpočinku.

<Card header="Změny Odpočinků">

Přínosy Odpočinků tak, jak jsou zde napsány, dávají postavám hrdinské vyznění. Pro přízemnější, „špinavější" nebo drsnější světy či žánry je možné přínos Odpočinků umenšit, popř. k nim ztížit přístup.

Umenšení výhod může zahrnovat např.:

* Krátký odpočinek může umožnit utratit pouze část (např. polovinu) Kostek obnovy. Postavy pak budou potřebovat více času na otřepání se z tvrdých soubojů či Zásahů.

* Dlouhý odpočinek nemusí obnovit všechnu Výdrž, ale jen všechny Kostky obnovy. Pokud chce postava obnovit i ztracenou Výdrž, musí některé tyto Kostky hned utratit. Postavy se tak budou z velkého vyčerpání vzpamatovávat delší dobu.

Ztížit přístup k Odpočinkům může jít např.:

* Krátký odpočinek může být možné vyhlásit pouze jedenkrát denně. To postavám vezme možnost zotavit se po každém střetu a donutí je to trochu více rozvažovat síly.

* Dlouhý odpočinek může být možné vyhlásit pouze ve skutečném pohodlí – doma nebo v hostinci, možná v dobře postaveném táboře – určitě ne jen tak na cestě. To postavy donutí více se poohlížet po slušném zázemí během svých výprav.

* Pokud Dlouhý odpočinek proběhne v terénu, neobnoví Body výdrže a Sesilatelé si obnoví pouze tolik Pozic kouzel, aby součet jejich Stupňů činil polovinu součtu Stupňů všech jim dostupných Pozic (můžou si vybrat, které to budou). Tato varianta dobře vystihuje námahu danou průzkumem a cestováním v neznámém prostředí.

* Krátký odpočinek může získat podmínky Dlouhého – tedy plnohodnotný spánek atd. Dlouhý odpočinek pak bude znamenat celý jeden den Dlouhého odpočinku a relaxace – nebo dokonce i celých sedm dní. Taková úprava výrazně omezí schopnost postav obnovit své zdroje a celá hra se stane mnohem drsnější – může jít ale o dobrou volbu pro hry, které se opírají hodně o hraní rolí a boje jsou v nich vzácné.

Jednotlivé možnosti lze samozřejmě kombinovat nebo zpřeházet nebo vymyslet i úplně jiné (snaž se to ale příliš nekomplikovat – v jednoduchosti a přehlednosti hry je její síla). Každé umenšení výhod či ztížení přístupu k Odpočinkům učiní hru náročnější. Všechna střetnutí a boje se tím stanou nebezpečnější. Při ztížení přístupu k Odpočinkům se vždy vyplatí zvážit dopad na schopnosti Povolání, které mají počet užití daný Odpočinky – což se týká nejen, ale zejména Sesilatelů a jejich obnovy Pozic kouzel.

</Card>

## Cestování

Cestování je součástí mnoha dobrodružných příběhů, ale ne vždy ho budete chtít řešit. Někdy ho přeskočíte úplně. Jindy ho PH jen shrne krátkým popisem. Občas bude ale Cestování samo dobrodružstvím, nebo minimálně jeho nedílnou či alespoň důležitou součástí a budete jej chtít odehrát.

V některých případech můžete Cestování odehrávat skutečně den po dni a sledovat postup postav krok za krokem. To se obvykle děje za pomoci hexové mapy a pravidel pro pohyb na ní (viz Pohyb, vzdálenost a čas, Rychlost cestování, strana 254). Ačkoliv jde fakticky o cestování a pro vystižení detailů či zpestření takové cesty lze použít některé techniky či typy scén popsané níže, v rámci pravidel takovou cestu neoznačujeme jako Cestování a vyhodnocujeme ji běžnými pravidly pro Rychlost cestování (viz Pohyb, vzdálenost a čas, strana 254). Takový přístup se obvykle pojí s průzkumem nového prostředí.

Cestováním máme na mysli specificky ty případy, kdy postavy na cestě nechceš sledovat podrobně den po dni a krok za krokem, protože by to většinu času nebylo moc zajímavé, ale přesto chceš cestu jako celek ukázat a dát jí ve hře určitou váhu. Při odehrávání Cestování se proto zaměřujeme na konkrétní zajímavé okamžiky, které vystihnou cestu a její nástrahy jako celek.

V závislosti na tom, jak významná má cesta být a jak moc jde o živelné toulání se světem nebo o pečlivě připravovanou výpravu, můžeš použít buď techniku **Koláže**, nebo pravidla pro **Výpravy**. Nejprve se ale podívejme na obecná pravidla, která mají všechny přístupy k Cestování společné:

### Cestovní opotřebení a Odpočinky 

Jednotlivé scény Cestování postavy mnohdy různě vyčerpávají. Toto opotřebení můžeme občas vystihnout přímou ztrátou Výdrže, často jej ale vystihujeme méně přímými způsoby: ztrátou Kostek obnovy, různými Stavy (např. rostoucí Únava), vypotřebením Pozic kouzel, ztrátou Vybavení nebo popisnými detaily, jako je například stále otrhanější vzhled hrdinů.

Za běžných okolností postavy obnovují své zdroje v rámci Krátkých a Dlouhých odpočinků. To funguje výborně, když se příběh odehrává z většiny v plynule navazujícím čase. Scény Cestování na sebe ale nenavazují – jde o vybrané okamžiky, které reprezentují cestu jako celek.

Protože je Cestování namáhavé, předpokládáme, že se při něm přínos průběžných Odpočinků vyruší s jinými útrapami cesty: spánek většinou nepřináší pořádný Odpočinek a když ano, jsou jeho přínosy spotřebovány při jiných drobných událostech. Ostatně to, co je na Cestování z pohledu pravidel a příběhových zdrojů postav zajímavé, je především to, v jakém stavu se dostanou do cíle. Postavy proto nemůžou během Cestování vyhlašovat Odpočinky a těžit z jejich přínosů tak volně jako obvykle.

Postavy můžou těžit z výhod **Krátkého odpočinku** jednou mezi dvěma Cestovními scénami. **Dlouhý odpočinek** můžou postavy vyhlásit, pouze pokud tuto možnost získají jako přínos úspěchu v rámci Cestovní scény, nebo v případě Výpravy jejím dobrovolným Přerušením (strana 270).

### Nenápadnost a přepadení

Postavy můžou cestovat pomaleji a získat tak možnost hodit si Skupinové ověření Nenápadnosti. Při úspěchu se tak můžou vyhnout některým hrozbám, případně získají na svou stranu Překvapení. Naopak pokud postavy spěchají, mají Nevýhodu (–5) k Pasivnímu vnímání a hrozí jim tak, že do nepříjemností vběhnou hlavou napřed. (Detaily k Rychlosti cesty viz Pohyb, vzdálenost a čas, Rychlost cestování.)

Postavy můžou cestovat v promyšleném uspořádání (pořadí a případně formaci). V takovém případě je vše, co je na cestě potká, zastihne v tomto uspořádání. Držet se celou cestu ve stálém uspořádání je však náročné a cestovatelé tak většinou činí, jen když je skutečně potřeba, nebo když si to vyžaduje terén. V ostatních případech určete rozmístění členů skupiny náhodně (s případnou výjimkou pro postavy, které zpravidla chodí první či poslední nebo zrovna mají nějaký důvod jít např. vedle někoho). Některá z postav může jít stranou zbytku skupiny (být o něco rychlejší či pomalejší nebo jít bokem, protože ji tam např. něco zaujalo atp.).

### Bloudění 

Riziko Bloudění, kdy se postavy vydají špatným směrem, nenajdou správnou cestu nebo z cesty sejdou atp. se může pojit s průběžnými hody na orientaci a hledání cesty. Takový přístup se hodí při průzkumech nezmapovaných oblastí, které odehráváte den po dni a při kterém Bloudění může postavy zavést na zcela nová a vzrušující místa. Při běžném Cestování je ale spíše na obtíž.

Riziko Bloudění v rámci Cestování je většinou lepší vystihnout jako samostatný Typ scény Koláže cesty nebo Výpravy (viz níže), kdy se Bloudění pojí s konkrétními špatnými efekty (ztráta času, zásob, vstup na nebezpečné místo nebo střet s bojechtivými domorodci atp.).

### Koláž cesty 

Koláž cesty spočívá v poskládání několika různých scén do obrazu cesty. Koláž je dobrá technika, když chceš vystihnout cestu a případně její náročnost bez většího dramatu, nebo když je cesta významná, ale ve hře na ni nechceš dávat přílišný důraz. Jde o dobrý způsob, jak vystihnout atmosféru cesty civilizovanými nebo postavám známými částmi světa, dobře ale poslouží i pro ukázání hektické honičky k cíli bez odvedení pozornosti od samotného dění a beze ztráty napětí.

Jednotlivé scény Koláže se obvykle vzájemně liší a volba jejich typu a obsahu se hodně podílí na způsobu, kterým zobrazovaná cesta vyzní co do své náročnosti a atmosféry. Více scén vytvoří dojem delší a dlouhotrvající cesty, zatímco scény s obtížnějšími překážkami popřípadě bolestivějšími následky vytvoří dojem náročnější cesty.

Scény Koláže cesty by měly být uzavřené, měly by se soustředit na jeden konkrétní aspekt cesty a měly by obsahovat herně zajímavý obsah – ať už to je hrozba či nástraha, rozhodnutí s následky, nebo charakterizace hrdinů a jejich vztahů. Některé možné Typy scén jsou například:

#### Trable na cestě

Trable na cestě popisují překonání překážky, protivníka či obtíží, které postavy potkaly. Jde o poměrně rychlé a nekomplikované scény, které ale mají citelný dopad na stav postav. Svou stavbou umožňují velké zapojení samotných Hráčů do vytváření scény a jejích popisů. Scéna Trablů na cestě sestává ze tří kroků:

Nejprve PH popíše problém, na který postavy při své cestě narazily, nebo vyzve Hráče, aby nějaký takový problém popsal někdo z nich. Problém by měl být takové povahy, aby od pohledu hrozil cestu zhatit nebo výrazně zdržet, prodražit či ztížit.

Poté PH vyzve některého z Hráčů, aby popsal, jak se právě jeho postava problému postavila a pomohla jej vyřešit. Nemusí, ale může při tom doplnit i detail něčeho, co se hrozilo pokazit a může poté vyzvat jiného Hráče, aby popsal, jak jeho postava pomohla tomuto selhání zabránit.

Nakonec PH najde v celém popisu scény něco, co se mohlo částečně nepovést a/nebo přinést nějaké nepříjemné následky. Tuto hrozbu vystihne vhodným hodem (na Záchranu, Ověření vlastnosti atp.) a vyzve některé nebo všechny postavy, aby si jej hodily. V případě úspěchu překonají Trable bez následků – v případě neúspěchu můžou přijít k Zásahu, ke Zranění, Únavě, ztratit nějaký kus výbavy atp.

#### Náhodná setkání

Oproti Trablům, které jsou především o stylizaci a popisu překážek a jejichž následky jsou vyhodnoceny jedním hodem, Náhodná setkání jsou „plnohodnotné" scény. Může jít o souboje s lupiči, nestvůrami či nepřáteli, ale může jít i o scény překonávání hrozivých překážek, v nichž postavy upotřebí své Dovednosti a případná Kouzla, nebo o hraní rolí při setkání s putovní karavanou, podivnou cizinkou nebo šlechtickou družinou.

Náhodná setkání vystihují nepředvídatelné události a střetnutí, k nimž při Cestování prostě dochází. Nabízí také možnost vnést do hry něco nového nebo dát cestě samotné její vlastní vyznění a zajímavý uzavřený obsah.

#### Rizika a rozhodnutí

Rizika a rozhodnutí jsou o volbách, které musí postavy během cesty činit. Obvykle se pojí k nějakému nečekanému zjištění nebo problému: Zkusí přejít horský hřeben za bouře, nebo ztratí čas jejím přečkáním v drahém hostinci? Budou riskovat střet s bandity, kteří začali okupovat lesní cestu, nebo zkusí projít prokletými bažinami? Ať už jde o cokoliv, postavy to staví před nějaké rozhodnutí, zpravidla mezi cenou a rizikem nebo různými riziky.

Poté, co PH představí problém, je na postavách, aby se rozhodly o dalším postupu. Pokud jejich rozhodnutí znamená zaplacení nějaké ceny (poplatků, zdržení, nějaké ztráty atp.), tak se tak stane. Pokud jejich rozhodnutí zahrnuje podstoupení rizika, tak se toto vyhodnotí (zpravidla Ověřením, někdy ale i zcela náhodně) – pokud se postavy riziku vyhnou, výborně! Pokud ne, hrozba skutečně nastane a je potřeba ji odehrát – ať už v podobě Trablů, nebo Náhodného setkání.

Rizika a rozhodnutí vystihují logistiku a nutná rozhodnutí, která se s Cestováním pojí. Dávají Hráčům do rukou kontrolu nad situací, ale ti by se nikdy neměli zcela spoléhat na to, že se věci vyvinou podle očekávání: Obvykle se tak stane – nicméně někdy se může ukázat, že popisy hrozeb nebyly přesné nebo že hostinec, v němž se rozhodly přečkat bouři, není až tak bezpečný.

#### Příběhy od táboráku

Příběhy od táboráku jsou typem scény, která je především o charakterizaci postav a o jejich drobných příbězích. Jsou příležitostí, jak vnést do hry příběhy vyprávěné samotnými postavami: střípky jejich dřívějších životů, oblíbených legend či příběhů z okolního světa.

Příběhy od táboráku zpravidla začínají popisem klidné scény – typicky večerního táboráku, ale může jít i o postavy skrývající se před deštěm pod skalním převisem, o posezení v hostinci nebo cokoliv podobného. Následně každý Hráč za svou postavu odvypráví krátký příběh, zhruba na
2–4 minuty.

Volbu příběhů lze nechat zcela na hráčích, ale pro inspiraci nebo rozmanitost jí můžete dát i nějakou strukturu. Původní technika Příběhů od táboráku používá zamíchaný balíček pokerových karet – každý Hráč si táhne a odvypráví příběh podle barvy tažené karty:

* Srdce: Milostný či romantický příběh.
* Kříže: Příběh o bolesti, smrti či obětování.
* Kára: Příběh o vítězství nebo zisku.
* Pika: Příběh o prohře či ztrátě.

Balíček karet lze samozřejmě nahradit kostkou. Příběhy od táboráku vystihují čas, který spolu postavy tráví, a to, jak se navzájem poznávají. Umožňují ti ale říct o své postavě něco zajímavého – o její minulosti, o tom, co ji inspiruje, čemu věří nebo čeho se bojí – můžeš říct ale i něco o okolním světě a učinit jej živějším a bohatším.

### Výpravy 

Koláž cesty je rychlá a praktická, ale pro některé případy není dostatečná. Možná se postavy vydávají do neprozkoumaných nebo dávno opuštěných částí světa, možná se rozhodly překonat Nemrtvá blata a Hory Stínu ležící za nimi, možná chtějí přejít území plné nepřátel nebo možná chtějí odnést strýčkovu zlatou cetku zpátky k Elfům. Kdykoliv, kdy se postavy rozhodnou podniknout dlouhou, náročnou, nebezpečnou nebo prostě jen důležitou a plánovanou cestu, tak to, co potřebuješ, jsou pravidla pro Výpravy. Výprava není jen cesta – je to samostatná část dobrodružství, nebo dokonce dobrodružství samotné. Krátká výprava může zabrat významnou část herního sezení, Střední výprava může zabrat celé jedno nebo i dvě sezení a Dlouhá výprava může být celou jednou kapitolou většího tažení.

Výprava se skládá ze **tří Fází**: z **Přípravy a plánování**, ze samotné **Cesty** a, pokud se Výprava zdaří, tak i z konečného **Příchodu do Cíle**. V různých částech Výpravy se musí postavy zhostit určitých **Rolí**, mezi které jsou rozděleny činnosti a odpovědnosti s Výpravou související. Platí přitom, že:

* S výjimkou role Vůdce ve fázi Cesty se více postav může zhostit stejné Role. V tom případě můžou využít Skupinové snahy a hodit si společně (viz Používání Vlastností a Dovedností,
Společná snaha na straně 241).

* Pokud zůstane některá Role neobsazena, pak se jí musí zhostit někdo, kdo už zastává jinou Roli. Takový hod se ale hází s Nevýhodou.

Pokud dojde ve fázi Cesty na rozsáhlejší scénu s více hody, může se možnost Skupinového ověření (stejně jako Nevýhoda) vztahovat jen na úvodní hod v dané scéně. Záleží především na Typu scény a na tom, co dává herně a příběhově smysl.

#### Příprava

V první fázi je potřeba zvolit Cíl výpravy a určit – v hrubých rysech – trasu, kterou se postavy plánují vydat, a dobu, kdy Výpravu podniknou. Podle tohoto jejich plánu pak PH určí Délku výpravy a základní Náročnost výpravy.

Rozeznáváme tři různé **Délky výpravy**:

* **Krátká výprava** může být náročná, ale nepřesahuje nic, co by za život nepodnikli i někteří obyčejní obyvatelé vašeho světa. Krátkou výpravu lze připravit během týdne a můžeš při ní očekávat zhruba 1–3 (1k3) zajímavé Události.

* **Střední výprava** je pro obyvatele vašeho světa pozoruhodná a nese skutečná rizika. O výpravě a jejích účastnících se zpravidla ještě nějakou dobu vypráví. Střední výpravu lze připravit během měsíce a můžeš při ní očekávat zhruba 2–5 (1k4 + 1) zajímavých Událostí.

* **Dlouhá výprava** je ve vašem světě něco mimořádného – a nejistého. Pokud se vydaří, můžou o ní její účastníci psát paměti, které budou čtené dlouho po jejich smrti. Dlouhou výpravu lze připravit během čtvrt roku a můžeš při ní očekávat zhruba 3–8 (1k6 + 2) zajímavých Událostí.

Počet Událostí, které ve fázi Cesty střetnete, může PH určit úvahou, nebo si je může hodit. Pokud chce, může si pro velmi předvídatelně působící Výpravy klidnými a známými kraji hodit dvakrát a použít nižší výsledek a pro velmi nepředvídatelně, dobrodružně nebo odvážně působící Výpravy si může hodit dvakrát a použít vyšší výsledek. Délku Výpravy co do počtu Událostí PH Hráčům zpravidla nesděluje. Samotné Události si PH může připravit cíleně s ohledem na logiku prostředí a příběhu, nebo je určit náhodně (viz dále).

Základní **Náročnost výpravy** je 10 a zvýší se za následujících okolností:

* +0 za převážně Snadný terén, jako jsou cesty, louky, planiny atp.

* +2 za převážně Náročný terén, jako jsou hory, bažiny, pralesy, pouště atp.

* +2 za mnoho Neznámého terénu (pokud je navíc Náročný, tyto opravy se sčítají).

* +2 za nevhodné roční období.

* +4 za velmi nevhodné roční období v extrémním podnebí (léto na poušti, zima ve velehorách, období monzunů v pralesích atp.).

* +0, pokud lze na cestě očekávat setkání s přátelsky naladěnými cizinci.

* +2, pokud je postoj cizinců k cestovatelům nejistý.

* +4, pokud Výprava vede do neobydlených míst, kde nelze získat pomoc ani doplnit zásoby.

* +6, pokud Výprava vede skrze území ovládaná nepřáteli nebo děsivými monstry.

PH Náročnost může, ale nemusí prozradit. Pokud tak neučiní, nebudeš mít ve fázi Příprav jistotu, zda byly vaše hody úspěšné a Výprava je připravena dobře, nebo špatně.

Věci, které musí postavy ve fázi Příprav vykonat, se dělí do tří oblastí a každá odpovídá jedné Přípravné roli. Přípravy na Výpravu jsou silně ovlivněné časem, který měly postavy k dispozici:

* Pokud měly alespoň dvakrát více času, než Výprava vyžaduje, získají k hodům Výhodu.

* Pokud měly méně času, než Výprava vyžaduje, ale stále alespoň tolik, kolik vyžaduje Výprava o Stupeň kratší, mají k hodům Nevýhodu.

* Pokud neměly ani tolik času, kolik by vyžadovala příprava menší Výpravy, pak Výpravu nelze podniknout.

<Card header="Příprava za pochodu?">

V heroických, akčních či odlehčených hrách může PH dovolit vrhnout se i na Střední nebo Dlouhou výpravu bez Přípravy – zejména, pokud to povede k napínavému a zábavnému dobrodružství! Takovou situaci lze pojmout mnoha způsoby a záleží především na okolnostech vašeho příběhu a herního stylu. Můžete se tvářit, že Příprava proběhla automaticky neúspěšně a s následky se vyrovnat po cestě, můžete do Cesty začlenit několik Událostí, které budou svým obsahem Přípravu nahrazovat, PH může zvýšit Náročnost takové Výpravy nebo ji proložit dodatečnými Událostmi či celými dobrodružstvími, které chaotický původ Výpravy vystihnou.

</Card>

Hody v Přípravné fázi jsou Ověřeními vlastností – oproti běžným Ověřením mají ale čtyři možné výsledky: **Zoufalé selhání** (pokud hod neuspěje ani se SO rovným Náročnosti – 5), **Selhání** (pokud hod neuspěje se SO odpovídajícím Náročnosti), **Úspěch** (pokud postava přehodí SO rovný Náročnosti) a **Úžasný úspěch** (pokud postava přehodí SO rovný Náročnosti + 5). Pokud má tvá postava Zdatnosti odpovídající její Roli při Přípravě a typu plánované Výpravy, můžeš si k hodu přičíst Zdatnostní bonus.

Tři Přípravné role a jejich dopad na Výpravu jsou: **Plánovač** plánuje trasu, kterou se Výprava vydá – včetně zastávek, případných náhradních tras, míst k doplnění zásob atp. Plánování výpravy spočívá v odhadování možných vlivů a vybírání z nejistých možností – jde tedy o hod na Moudrost:

* **Zoufalé selhání:** Plánování se nezdaří. To může znamenat, že se vůbec nepodaří vyrazit, nebo změnu Výpravy ve velmi divoké a nebezpečné, ale zajisté zajímavé dobrodružství.

* **Selhání:** Výprava bude muset cestou mnohokrát improvizovat a dojde ke zdržením. Výprava dorazí do Cíle s výrazným zpožděním a na Cestě potká o jednu Událost více.

* **Úspěch:** Výpravu naplánuješ adekvátně.

* **Úžasný úspěch:** Možná tvou prozíravostí, možná troufalostí a štěstím využije Výprava zkratek a dorazí do Cíle výrazně dříve. Na Cestě potká o jednu Událost méně (pokud by měla potkat nula Událostí, tak potká jednu, která bude ale pro Výpravu pozitivní).

<Card header="Nezdařená Výprava">

Co dělat, když Plánování výpravy Zoufale selže? Důležité je, aby se dělo něco zábavného a aby hra a její příběh mohly pokračovat vhodným způsobem. Co je vhodný způsob záleží především na herním stylu vaší skupiny.

Některé skupiny se nechávají hrou plně překvapovat. U takových může Výprava skutečně celá selhat už při Přípravě a nemusí vůbec vyrazit – postavy se pak budou muset vyrovnat s následky takového selhání. Může se ale také stát, že Výprava skutečně vyrazí – ale náhoda a osud ji strhnou daleko z původního směru a změní v něco úplně jiného. Hrou náhody, okolností a osudu může Výprava skončit v úplně jiných místech, zažít nečekaná dobrodružství a čelit nečekaným výzvám – dost možná ještě zajímavějším, než byly ty původně plánované.

Jiné skupiny chtějí vyprávět určitý příběh nebo plynule pokračovat v tom, který mají rozehraný. I Zoufale špatně naplánovaná Výprava může dovést postavy do Cíle. Dost možná při tom ale prožijí citelně více Událostí, které budou o hodně Náročnější – do Cíle tak postavy nejspíše dorazí značně omlácené.

</Card>

**Zásobovač** zajišťuje vše, co bude Výprava potřebovat – od potravin přes speciální vybavení  až po případná nákladní či jízdní Zvířata nebo lodní lístky. Je to činnost s důrazem na detail, při níž je potřeba pamatovat na každou eventualitu, ale přitom se vejít do rozpočtu a limitu toho, co Výprava unese – jde tedy o hod na Inteligenci:

* **Zoufalé selhání:** Výprava nemá potřebné zásoby a vybavení. Možná se je nepodařilo sehnat, možná byly přislíbeny, ale nebyly dodány, možná byly ukradeny nebo zničeny. Tak nebo tak, pokud Výpravu neodřeknete, získáte Stupeň únavy hned po první a pak po každé druhé Události (tedy po první, třetí, páté atd., viz Cesta níže). Navíc do všech Událostí spojených s prostředím vstoupíte s Nevýhodou.

* **Selhání:** Výprava nemá dostatek zásob a/nebo postrádá potřebné vybavení. Do všech Událostí spojených s prostředím vstoupí výprava s Nevýhodou.

* **Úspěch:** Výprava má v zásadě vše, co bude v jejím průběhu potřeba.

* **Úžasný úspěch:** Získáš dodatečné zásoby nebo speciální vybavení navíc. To může přinést Výhodu při Událostech pojících se s prostředím nebo může plně vykompenzovat ztráty způsobené selháním při některé z Událostí.

<Card header="Odehrávání Přípravy">

Pravidla zde uvedená jsou postavena tak, aby se postavy mohly rychle vrhnout na Cestu. Pokud je pro vás ale zajímavá i samotná Příprava výpravy, tak si ji samozřejmě není problém odehrát! Místo hodů na úspěch jednotlivých Rolí odehrajte Přípravu obdobou Cestovních událostí – nebo odehrajte celou Přípravu klidně jako celé menší dobrodružství. Míru úspěchu jednotlivých Přípravných rolí pak posoudí PH.

</Card>

**Zvěd** zjišťuje veškeré informace, které by mohly být pro Výpravu důležité – od novinek o jiných cestovatelích a samotných cestách přes informace o cizích kulturách a nejisté zvěsti až po dávné legendy týkající se míst, jimiž bude Výprava procházet. Je to činnost spočívající především v mluvení s cestovateli, obchodníky a jinými lidmi, a jde proto o hod na Charisma:

* **Zoufalé selhání:** Tvé vyptávání přineslo výpravě nežádoucí pozornost lupičů, nekalé konkurence či jiných nepřátel, kteří se ji pokusí přepadnout či překazit. Během Cesty nastane jedna další Událost, která to vystihne a do níž Výprava vstoupí s Nevýhodou. Navíc informace, které zjistíš, jsou zastaralé, nepravdivé nebo zavádějící. Do všech Událostí, které spočívají v setkání se s někým či něčím, vstoupí Výprava s Nevýhodou.

* **Selhání:** Informace, které zjistíš, jsou zastaralé, nepravdivé nebo zavádějící. Do všech Událostí, které spočívají v setkání se s někým či něčím, vstoupí Výprava s Nevýhodou.

* **Úspěch:** Získáš všechny informace, které jsou pro Výpravu důležité.

* **Úžasný úspěch:** Podaří se ti získat tajné, takřka zapomenuté nebo magicky získané informace, které Výpravě přinesou značný prospěch. Dvakrát během Výpravy se můžeš PH zeptat na povahu následující Události (které Cestovní role se týká, zda jde o Událost prostředí či Setkání, co v ní hrozí nebo lze získat a nějaký jeden její detail). Pokud ti nevyhovuje, můžeš ji změnit – místo ní se odehraje jiná s odlišnou povahou, riziky a možnými přínosy. Pokud ti původní událost vyhovuje, Výprava do ní vstoupí s Výhodou.

Když je výprava naplánovaná, zajištěná a informovaná, je načase vyrazit na Cestu!

#### Cesta

Na začátku Cesty si postavy rozdělí čtyři Cestovní role. Rozdělení Cestovních rolí se nijak neváže na rozdělení Přípravných rolí. Postavy se můžou rozhodnout vyměnit si Cestovní role v průběhu Výpravy – to musí učinit mezi Událostmi a vždy předtím, než se dozví povahu té následující. Pokud k výměně Role (zejména role Vůdce) dojde sporem, může PH udělit Nevýhodu k řešení další Události. Čtyři Cestovní role jsou:

**Vůdce výpravy** může být vždy jen jedna postava. Každá Výprava by měla mít svého Vůdce – jde ostatně o náročný a riskantní podnik a v kritickou chvíli je potřeba rozhodovat jednotně a rychle. Vůdce výpravy si musí pamatovat všechny detaily jejího plánu, stejně jako vybavení a zásob, a musí být schopný ostatní přesvědčit a jednat jejich jménem s jinými skupinami – klíčovými Vlastnostmi Vůdce jsou tedy Inteligence a Charisma.

**Průzkumník** se stará nejen o průzkum cesty, která je bezprostředně před Výpravou, ale i o výběr z více možných cest a o udržení směru. Role Průzkumníka vyžaduje schopnost práce s mapami, znalosti okolí a přírody stejně jako vytrvalost a schopnost zdolávat překážky, aby zjistil, co je za nimi. Klíčovými Vlastnostmi Průzkumníka jsou Inteligence a Síla.

**Lovec** se stará především o průběžné zásobování Výpravy čerstvými potravinami (ať už ulovenými, či sesbíranými) a případně dalšími věcmi, které lze obstarat za pochodu. Protože se neustále pohybuje v okolí, má na starosti i hledání zajímavých míst a věcí v okolí cesty, které můžou být pro výpravu prospěšné (či nebezpečné) a které by jinak mohly zůstat přehlédnuty. Klíčovými Vlastnostmi Lovce jsou Moudrost a Obratnost.

**Strážce** výpravy dohlíží na její bezpečnost. To neznamená pouze držet či organizovat hlídky, ale i všímat si okolí, hlídat, že skupinu nikdo nesleduje, dávat pozor na cizince, s nimiž se výprava setká, dohlížet na stav vybavení (popř. Jízdních zvířat, Vozů atp.) a hlavně být neustále ve střehu. Klíčovými Vlastnostmi Strážce jsou Moudrost a Odolnost.

Samotná Cesta probíhá jako série Událostí. Jde o scény, které vystihují ty nejdůležitější, nejzajímavější nebo nejhrozivější momenty, které Výprava na své Cestě zažije.

Událost může mít specifický Typ (Prostředí nebo Setkání) a většina se jich pojí k některé z Cestovních rolí. Typ události souvisí s výsledky hodů při Přípravě výpravy. Související Role označuje toho člena (nebo ty členy) Výpravy, který je pro její průběh klíčový – tedy toho, který si bude házet hod, se kterým se Událost pojí. Po odehrání Události dojde k rozhodnutí o úspěšnosti postav a úplně nakonec se vyhodnotí dopad Události na Morálku výpravy.

**Výběr Cestovních událostí** je na PH. Může k tomu přistoupit několika různými způsoby:

* Události si může připravit promyšleně předem (z Výpravy tak fakticky sestaví připravené dobrodružství).

* Události může určit zcela náhodně podle tabulky za pomoci kostek. Jednu takovou tabulku najdeš níže v této kapitole – ta je pochopitelně jen velmi obecná a PH si může vymyslet (nebo najít na internetu) i nějakou konkrétnější nebo napsanou specificky pro určité Prostředí (ledové pláně, moře atp.).

* K volbě Událostí lze využít i moderované náhody – Události si naházet předem, ale pak je seřadit způsobem, který se hodí dramaticky nebo odpovídá zvolené Cestě, nebo si určit Role, kterých se Události budou týkat, a pak si hodit jen na jejich Události (tím při Výpravě zabráníš přílišnému protěžování jedné postavy).

* A nakonec – zkušenější a odvážní PH můžou jednotlivé Události prostě improvizovat.

**Rozsah Událostí** a detail jejich odehrávání je na PH a i přes podrobnější třídění Událostí se nabízí podobná paleta možností jako u scén z techniky Koláže cesty výše. Ve stručněji pojatých scénách (podobných Trablům na cestě) může být hlavní hod Události jejím přímým vyhodnocením, zatímco u rozsáhlejších scén (podobných Náhodným setkáním či dokonce Rizikům a rozhodnutím) může určovat jen způsob, kterým postavy do scény vstoupí – při úspěchu budou mít převahu či dobrou pozici, zatímco při neúspěchu budou začínat rovnou v problémech.

**Náročnost výpravy udává SO** vstupního nebo rozhodujícího hodu Události. Náročnost slouží i jako orientační pomůcka pro výběr Událostí nebo jejich stylizaci a případně jejich obecnou obtížnost, pokud jsou odehrávány jako rozsáhlejší scény. PH může obtížnost jednotlivých Událostí upravit, pokud to dává smysl z hlediska průběžného vývoje Výpravy nebo vzhledem k její fázi.

**Vstupní či rozhodující hod** Události, uvedený v ukázkové tabulce níže, je vázán k Vlastnosti, nikoliv k Dovednosti, protože reprezentuje širší paletu činností a schopností a protože k řešení Události lze přistoupit různě. Pokud má postava Zdatnosti, které se hodí pro vyřešení dané Události, může si k hodu započítat Zdatnostní bonus.

**Každá Událost je zakončena** rozhodnutím PH o úspěšnosti postav při jejím řešení. PH může mít u Události poznamenané podmínky úspěšného průchodu, nebo o úspěšnosti rozhodne podle citu. Klíčové zpravidla je, zda se podařilo překonat překážky a zabránit neúměrným škodám či vyčerpání zdrojů postav. Ne všechny Události musí být nutně stejně obtížné.

V případě neúspěchu způsobí Událost **Cestovní opotřebení**(pokud k němu již nedošlo při jejím odehrávání) nebo jinou nepříjemnost. Pokud je v tabulce uvedeno více možností, PH zvolí tu, která nejvíce odpovídá tomu, jak byla Událost odehrána. V případě úspěchu Událost zpravidla přinese nějaký prospěch. V některých případech se z logiky situace může stát, že Událost neskončí ani neúspěchem, ani úspěchem – v tom případě Výprava přínos nezíská, ale pro všechny ostatní účely (hod na Morálku atd.) se Událost počítá za úspěšnou.

**Morálka výpravy** se vyhodnocuje průběžně, vždy po odehrání každé jedné Události. To zahrnuje nějakou drobnou akci, která Událost definitivně uzavře a zhodnotí. Ta se může odehrát skutečně na konci, nebo může jít o retrospektivní zmínění něčeho, co se stalo již v průběhu Události. Může jít o uvaření ulovené zvěře (hod na Přežití), o získání suvenýru ze zajímavého místa (hod na Pátrání), o složení básně či balady o vykonaných činech (hod na Vystupování), o namalování obrazu nebo třeba o zapití hořké porážky (hod na Vhled nebo Přesvědčování) atp.
Úspěch postav ve scéně hraje roli, nicméně není nutně určující: úspěšné překonání překážky mohlo být unavující nebo se postavy v průběhu mohly pohádat, zatímco selhání mohlo vést ke větší vzájemné pomoci a utužení vztahů. Důležité jsou dvě věci: jak se Událost projeví na okamžité náladě cestovatelů a jak na proběhlé Události budou cestovatelé vzpomínat později, až Výprava dorazí do svého Cíle.

Vyhodnocení dopadu na Morálku výpravy je hod na vhodnou Dovednost. Neúspěch proběhlé scény dává hodu Nevýhodu. Pokud závěrečnou Akci vykonává postava, která se na scéně výrazně nepodílela (a jejím děním tak není unavená ani přímo zasažená), má k hodu Výhodu. Úspěch v hodu přinese +2 do závěrečného vyhodnocení Výpravy, zatímco neúspěch přinese –2. Tyto opravy se napříč Výpravou hromadí.

**Cestování je vyčerpávající** a Události reprezentují milníky Výpravy – nepřímo tak odpočítávají plynoucí čas a uraženou vzdálenost. Po každé třetí odehrané Události získají všichni členové Výpravy jeden Stupeň únavy. To se netýká postav, které cestují na Lodích nebo v Kočárech (případně na Létajících kobercích aj.), ale týká se to postav, které jedou na Zvířatech. Pokud postavy cestují na Lodích nebo v Kočárech jen část cesty, PH může získání Stupně únavy adekvátně posunout.

#### Příchod do Cíle

Poté, co Výprava prožije poslední Událost cesty, dorazí do svého Cíle. Mezi poslední Událostí a Příchodem do Cíle již není žádný Krátký odpočinek – postavy se ale můžou pokusit Výpravu na poslední chvíli Přerušit (viz níže).

Při Příchodu do Cíle je potřeba zjistit, v jakém stavu a rozpoložení Výprava dorazila. Jde o Skupinové ověření, přičemž každý člen Výpravy si může hodit na tu Dovednost (nebo použití příslušných Pomůcek), která nejvíce odpovídá způsobu, kterým během Výpravy s ostatními interagoval – ať už šlo o velení, rozhovory, vyprávění příběhů, vedení modliteb, večerní hraní, nebo cokoliv jiného.

Stejně jako při Přípravě je základní SO dán Náročností a můžou nastat čtyři různé výsledky podle toho, zda postavy přehodí Náročnost – 5, Náročnost nebo Náročnost + 5. Protože jde o Skupinové ověření, nastane ten výsledek, který přehodí alespoň polovina postav. Všechny postavy si přitom k hodu přičtou Bonus nebo Postih za Morálku, který během Událostí nastřádaly:

* **Zoufalé selhání:** Postavy jsou ztrhané, vyčerpané a na dně svých morálních sil. Všichni získají jeden Stupeň únavy. Z příštího Dlouhého odpočinku navíc nemají žádné běžné přínosy.

* **Selhání:** Příští Dlouhý odpočinek postavám nic nedá.

* **Úspěch:** Všechny postavy získají Inspiraci.

* **Úžasný úspěch:** Všechny postavy získají Inspiraci a příchod do Cíle je naplní novými silami. Všichni si odstraní jeden Stupeň únavy. Navíc kdykoliv, kdy dostanou příležitost svou Výpravu zmínit, získají Výhodu ke všem hodům na sociální Dovednosti – tento přínos si ponechají do dalšího Dlouhého odpočinku po dokončení Krátké výpravy, do získání další Úrovně po dokončení Střední výpravy a ještě celou jednu další Úroveň po dokončení Dlouhé výpravy.

#### Změna Cíle Výpravy

Postavy se v průběhu Výpravy můžou rozhodnout změnit její zamýšlený Cíl – za předpokladu, že ji tím nezmění na delší (např. Střední na Dlouhou). Pokud k tomu dojde, musí Vůdce výpravy Výpravu přeplánovat hodem na Moudrost. SO hodu je Náročnost výpravy +2 za každou zbývající Událost a vyhodnocení je stejné jako při Plánování výpravy ve fázi její Přípravy.

Pokud by změna trasy znamenala výraznou změnu okolností Cesty (výrazně odlišný terén k překonání, popř. zhoršení povahy očekávaných setkání s obyvateli a jinými cestovateli atp.), tak to PH může reflektovat změnou výsledku Příprav výpravy pro všechny zbývající Události.

###### Tabulka náhodných Událostí

| k20 | Role | Vlastnost | Typ | Název a popis | Neúspěch | Úspěch |
| :-: | :-: | :-: | :-: | --- | --- | --- |
| 1 | V | CHA | S | **Cestovatelé** - Výprava se setká s jinou skupinou cestovatelů (pokud se jí nepokusí vyhnout). | Lživé informace (Nevýhoda k další Události) / konflikt (boj) / ztráta zásob a výbavy (Únava nastane o jednu až dvě Události dříve) | Možnost obchodu či pomoci, doplnění zásob atp. |
| 2 | V | CHA | S | **Skupinový konflikt** - PH navodí konfliktní situaci a nabídne Inspiraci těm Hráčům, kteří své postavy nechají ostře se pohádat. | Nevýhoda do příští Události. | Výhoda do příští Události. |
| 3 | V | INT | S | **Útočiště** - vyzvídání při Přípravě a znalost legend ti dají možnost dovést Výpravu do místa bezpečného odpočinku. | Špatné místo nebo možná zničené. Výprava přijde o Krátký odpočinek před příští Událostí. | Všichni členové Výpravy si můžou Dlouze odpočinout. |
| 4 | V | INT | P | **Nepřesné informace** - část Výpravy jste naplánovali podle nepřesných informací. Něco je zásadně jinak, což si žádá improvizaci. | Výprava se prodlouží o jednu další Událost a do Cíle dorazí se zpožděním. | Snazší cesta a ušetřené zásoby odsunou Cestovní únavu o jednu Událost dále. |
| 5 | P | INT | P | **Hledání cesty** - v náročném či zmatečném terénu musíš najít tu správnou cestu. | Výprava se zdrží. Hod na Záchranu proti 1 Stupni únavy. | Výprava se zkrátí o jednu Událost, kterou vybere PH. |
| 6 | P | INT | S | **Tábořiště** - na základě informací z Přípravy dohledáš vhodné místo pro tábořiště a odpočinek. | Hod na Záchranu proti Nemoci (Nachlazení). | Všichni členové Výpravy si můžou Dlouze odpočinout. |
| 7 | P | SIL | P | **Překážka v cestě** - během průzkumu cesty narazíš na nebezpečnou překážku, kterou je potřeba odstranit dřív, než k ní Výprava dorazí. | Propad / zával. Výprava ztratí část vybavení a získá Nevýhodu do všech dalších relevantních Událostí. | Podaří se najít ztracené zásoby či vybavení předchozích, méně úspěšných cestovatelů. |
| 8 | P | SIL | S | **Nebezpečný výhled** - zkusíš vylézt na riskantní vyhlídku nebo se nějaká ukáže být zrádnější, než se zdálo. | Pád nebo jiná hrozba. Hod na Záchranu, při selhání ztratíš polovinu Kostek obnovy. | PH ti sdělí povahu příští Události a získáte možnost se na ni připravit. |
| 9 | L | MDR | P | **Lov** - průběžně doplňuješ zásoby Výpravy lovem. | Žádné úlovky nebo nemocné maso. Hod na Záchranu proti jednomu Stupni únavy. | Hodokvas. Všichni si můžou odstranit jeden Stupeň únavy.
| 10 | L | MDR | P | **Byliny a houbičky** - nasbíráš věci, které jsou určitě posilující! | Otrava. Záchrana proti ztrátě Kostek obnovy nebo efektu otravy, který zvolí PH. | Možnost obnovení Maxima výdrže nebo poloviny Kostek obnovy. |
| 11 | L | OBR | S | **Fascinující místo** - poblíž trasy Výpravy objevíš fascinující místo, které stojí za zdržení - starou svatyni, posvátný pramen atp. | Místo je prokleté. Boj s Nemrtvými nebo Kletba zvolená PH. | Místo nabízí zvláštní krásu nebo dary – věštby, požehnání atp. |
| 12 | L | OBR | S | **Šelma** – během lovu narazíš na silnou šelmu – zvíře, ale dost možná i netvora. | Boj z nevýhodného postavení nebo ztráta Výdrže. | Získání trofeje. |
| 13 | S | MDR | S | **Přepadení**– někdo na Výpravu přichystal past; nejspíš lupiči či nepřátelé postav. | Výprava vpochoduje přímo do pasti. | Výprava se o pasti dozví včas. |
| 14 | S | MDR | P | **Bouře** – Výpravu zastihne krutá nepřízeň počasí. Zkusíte ji projít, nebo přečkat? (Jde o typ scény Rizika a rozhodnutí – viz Koláž cesty.) | Záplava/Lavina. Hod na záchranu – při úspěchu ztráta poloviny, při neúspěchu všech Kostek obnovy. | Bouře shodou náhod nebo božím znamením vyjeví skrytou informaci o pronásledovatelích, Cíli nebo účelu Výpravy. |
| 15 | S | ODL | S | **Noční vetřelec** – pozdě v noci vnikne do tábora vetřelec. Možná zloděj, možná smečka veverkomývalů, možná něco horšího. | Ukradené zásoby (další Únava nastane o jednu až dvě Události dříve) / zničená výbava (Nevýhoda k další Události prostředí). | Kořist. Zloděje doslova stáhnete z hodnotných kůží nebo jej připravíte o něco hodnotného, co ukradl někomu před vámi. |
| 16 | S | ODL | P | **Jedy, mdloby a Kletby** – Výpravu postihne kouř ze vzdáleného požáru, výpary okolních hub nebo Kletba místa. Jde o Rizika prostředí – možná ale i o Nemrtvé nebo Démony. | Scéna začíná, když už události probíhají. Hod na Záchranu nebo Otrávený/Spící (Vyřazený). | Výprava si rizika na poslední chvíli všimne a může zareagovat včas. |
| 17 | — | — | S | **Nešťastníci** – Výprava narazí na lidi v nouzi. Možná jsou přepadení, možná na útěku, možná něco jiného. | Získání nechtěné pověsti, možné pozdější následky. | Získání dobré pověsti, vděk, možná získání Inspirace. |
| 18 | — | — | P | **Přirozená hrozba** – Výprava se střetne s Rizikem prostředí. Možná se pod ní začne hroutit most, možná na ni začnou padat kameny, možná něco úplně jiného. | Hod na Záchranu – při úspěchu ztráta poloviny, při neúspěchu všech Kostek obnovy. | Odhalený poklad! Možná pozůstatek jiných výprav, možná cosi z dávných dob. |
| 19 | — | — | P | **Brány a hranice** – Výprava omylem překročí hranici Sfér a zavítá do Stínopádu nebo Vílí divočiny. Může jít o hraniční oblast a nebo v dané Sféře strávíte i několik dalších Událostí. | Naštvané Víly, Kletby, oběti Stínopádu, skřítčí šílenství, doteky záhrobí a mnoho jiného. | Přátelství Víl, odhalená tajemství, požehnání, rada či útěcha zemřelých nebo mnoho dalšího. |
| 20 | — | — | S | **Netvor** – Výprava se střetne s netvorem! Může jít o cokoliv – Obra, Krakena nebo i Draka! | Výprava je přepadena bez možnosti větší přípravy. | Výprava má možnost zkoušet se ukrýt či připravit. |

**Role:** V = Vůdce, P = Průzkumník, L = Lovec, S = Strážce
**Typ:** typ Události, P = Událost prostředí, S = Události střetnutí.

#### Zastávky během Výpravy

Pravidla v základu předpokládají, že Výprava míří jednoduše z místa A do místa B. Tak  jednoduché to ale samozřejmě být nemusí. Pokud Výprava žádný konkrétní Cíl nemá (a záměrem je např. projít nějaké území a prozkoumat jej), tak předpokládej, že počátek Výpravy je i jejím Cílem. Pokud si postavy chtějí během Cesty udělat plánované zastávky, tak samozřejmě můžou. Platí přitom, že:

* Plánované zastávky se považují za přidané Události cesty. Neovlivní čas, který Výprava trvá, ale počítají se do počtu Událostí pro účely počítání Únavy.

* Jak se ostatní Události cesty rozdělí mezi (před a za) jednotlivé Zastávky, je na úvaze PH. Každá taková zastávka přidá jednu další Událost.

* Pokud postavy plánují Výpravu k nějakému místu a zase zpátky (např. k prastaré hrobce v džungli), považuj to za zastávku (tedy cesta tam a zpátky je stále jedna Výprava).

* Pokud to dává smysl, může PH v rámci zastávky dovolit Dlouhý odpočinek – to by ale mělo být vykoupeno nějakou snahou postav (viz i Přerušení výpravy).

* Pokud se postavy zdrží na některém místě natolik, aby se mohly začít cítit pohodlně (vybalí si věci a ztratí myšlenky na Cestu), pak Výprava na daném místě skončí. Zásoby se spotřebují, informace zastarají, původní plány přestanou být aktuální. Pokračování Cesty je případně novou Výpravou (byť pokud větší část vybavení a účastníků zůstane pohromadě, můžou už být její organizace a Příprava výrazně kratší). Jedno putování se tedy může v důsledku skládat i z několika menších Výprav.

#### Přerušení výpravy

Může se stát, že postavy budou chtít Přerušit výpravu v jejím průběhu tak, aby na ni mohly opět navázat. To se obvykle děje, když postavy potřebují obnovit síly po nečekaně tvrdých a vyčerpávajících Událostech. Přerušení výpravy se samo považuje za Událost cesty, přičemž:

* Přerušení výpravy vyžaduje nalezení vhodného místa, v němž může Výprava najít útočiště nabízející bezpečí a pohodlí na dostatečně dlouhou dobu. To může být stejně tak tábořiště, jako zájezdní hostinec. Tak nebo tak to od postav nejspíše bude vyžadovat snahu a nějaké Akce (tedy hody) a stranou jiných obtíží to může stát nějaké zdroje (utracené peníze či spotřebované zásoby), které můžou chybět později.

* Pokud se Výpravu podaří úspěšně Přerušit, její členové můžou získat kýžený přínos – zpravidla Dlouhý odpočinek a možnost léčby, ale může jít i o doplnění zásob atp.

* V případě úspěchu se toto Přerušení nepočítá do počtu Událostí pro účely Únavy.

* Přerušení nicméně způsobí zdržení Výpravy, a ta tak dorazí do Cíle výrazně později.

Výpravu lze Přerušit vícekrát, ale ne vícekrát hned po sobě – mezi jednotlivými Přerušeními musí být vložena jiná Událost (včetně případné plánované zastávky).

#### Selhání výpravy

Každá Výprava je riskantní podnik a může selhat. To se může stát třemi způsoby: dobrovolně, nuceně nebo nárazově.

Pokud se postavy samy rozhodnou Výpravu z jakéhokoliv důvodu v jejím průběhu zrušit, i když by stále mohly rozumně pokračovat, tak existují dvě možnosti: můžou se vrátit, nebo můžou zůstat tam, kde jsou. Návrat obvykle znamená odehrání jedné nebo dvou lehčích Událostí. Pokud postavy zůstanou tam, kam došly, zpravidla to znamená, že doputují k vhodnému místu, v němž Výpravu ukončí (město, ostrov, pevnost atp.). Poté se musí rozhodnout, jak naloží se zbývajícími zásobami a vybavením (o jejich množství a hodnotě se domluvte – konečné slovo má PH). V některých případech může PH rozhodnout, že Výpravu v určité fázi již určitým způsobem ukončit nelze (např. pokud jste již přepluli více než polovinu oceánu, tak se nejde jen tak vrátit zpátky do výchozího místa atp.).

Nucený konec Výpravy nastane, když postupné Cestovní opotřebení znemožní postavám ve Výpravě dále pokračovat (obvykle kvůli Únavě, ale může jít i o zranění, ztráty zásob nebo více důvodů dohromady) a Výpravu se nepodaří úspěšně Přerušit a obnovit síly. V takovém případě
Výprava skončí přesně tam, kde se ji postavy pokusily neúspěšně Přerušit. Co se bude dít dál už bude novým dobrodružstvím, postavy ale mají do jeho začátku alespoň všechny zbývající zásoby a vybavení Výpravy.

Nárazový konec Výpravy nastane, pokud je Výprava přesvědčivě zmařena při některé Události, nebo pokud po některé Události nejsou postavy schopné rozumně pokračovat dál a Výpravu se ani nepokusí zachránit jejím Přerušením. V takovém případě Výprava skončí v místě a za okolností poslední Události, se všemi ztrátami, které to znamená.

Pokud se postavy rozhodnou Cestovat i po Selhání výpravy, použij pravidla pro Koláž cesty – počítej ale s tím, že takové Cestování protáhne postavy ještě mnoha zajímavými dobrodružstvími, než jim dá skutečně konečně odpočinout.

### Dobrodružství během cest 

Co dělat, pokud to, co chceš, není jen cesta během dobrodružství, ale cesta, která je sama o sobě dobrodružstvím? Rozveď jednotlivé Události do více scén – nebo je rovnou nahraď menšími či většími dobrodružstvími. V určité části Cesty můžou být postavy zajaty horskými Skřety či lesními Elfy a musí jim utéct nebo možná nezvládnou překonat horský průsmyk a skončí procházením opuštěného Trpasličího města obsazeného dávným zlem.

Pravidla pro Výpravy fungují pro Cestování při dobrodružství, ale stejně tak můžou fungovat jako širší zarámování menších dobrodružství do navazujícího celku. Pokud je Výprava úzce svázána s příběhem, pak lze výsledky vyhodnocení třetí Fáze rozšířit o širší dopady na příběh
samotný.

Může se stát, že se Výprava v určitý moment rozpadne. To nemusí znamenat konec cesty a dobrodružství jako takového – a rozhodně to nemusí znamenat konec příběhu (vzpomeň třeba na rozpad Společenstva Prstenu u vodopádů). Možná, že se postavám podaří najít útočiště, obnovit síly a znovu se vydat na Výpravu (či zahájit jinou). Možná, že se jim podaří zbytek cesty doputovat více „nadivoko", k čemuž lze použít techniky Koláže cesty a běžná pravidla pro pohyb světem uvedená výše v pasáži Pohyb, vzdálenost a čas.

<Card header="Pravidla pro Cestování">

Technika Koláže cesty je sestavená z postupů pro Cestování, které vytvořili a mezi sebou sdíleli hráči 5E a dalších fantasy RPG her. Pravidla pro Výpravy jsou silně inspirovaná pravidly *Dobrodružství ve Středozemi*, která jsou na 5E založena (ale nejde o samotné 5E, takže je můžeme jmenovat přímo) – pro JaD jsme je nicméně zpracovali v mnohem obecnější podobě.

</Card>

## Nepříjemné situace

Během dobrodružství se hrdinové často dostávají do nepříjemných situací. Ty lze snadno řešit použitím obecných pravidel z této kapitoly – na ty nejčastější se ale vyplatí podívat konkrétně.

### Stavy 

Existuje mnoho velmi konkrétních nepříjemných situací, které se v životě dobrodruhů až nehezky často opakují – věci jako slepota, omezení pohybu (kvůli kouzlům, poutům či něčímu držení), otrava atp. Pro přehlednost označujeme všechny takovéto situace jako Stavy (přehled nejčastějších Stavů viz 13. kapitola, strana 534).

Stavy fungují jako jedna „nálepka" shrnující všechny relevantní efekty (zpravidla omezení Akcí a Pohybu nebo Výhody a Nevýhody na relevantní typy Akcí a činností). Pokud se ve vaší hře opakují situace, které způsobují neustále stejné pravidlové následky, bývá praktické vytvořit z nich Stav.

<Card header="Konkrétní čas a pohyb">

Pravidla pro Nepříjemné situace jsou původní pravidla 5E, která jsou formulována v termínech konkrétního času a vzdálenosti (viz Pohyb, vzdálenost a čas, strana 251). Pokud situaci řešíš Dramaticky, postupuj běžným způsobem za pomoci hodu na Vlastnost či Dovednost.

</Card>

### Nemoci 

Nemoci jsou specifické Stavy, které trvají déle a jejich účinek se s časem vyvíjí. U Nemoci je stanoveno, kdy může dojít k Nakažení, jaký je její účinek a vývoj a kdy dojde k uzdravení.

Nakažení se Nemocí může být způsobeno kontaktem s nemocným, pokousáním nakaženým zvířetem či hmyzem, vypitím zkažené vody a mnoha jinými způsoby. Při splnění podmínky Nakažení si tvor zpravidla hodí Záchranný hod na Odolnost, při jehož selhání dojde k Nakažení.

Účinek má obvykle podobu některého z následujících efektů: snížení některé ze statistik postavy (Hodnota vlastnosti, Maximum výdrže atp.), ztráta Bodů výdrže, Nevýhoda k některým hodům nebo získání Únavy či některého konkrétního Stavu.

Vývoj Nemoci je určený jako chvíle a způsob, kdy může dojít k jejímu zlepšení či zhoršení. Většina Nemocí se vyhodnocuje s koncem Dlouhého odpočinku nebo v časových intervalech (např. jeden den či týden) a vyhodnocení je obvykle dáno Záchranným hodem na Odolnost. Některé exotické či zákeřné Nemoci se ale můžou vyhodnocovat v jiné okamžiky a jiným způsobem.

Nemoc skončí smrtí postavy nebo jejím vyléčením. Vyléčení se z Nemoci obvykle nastane hozením určitého počtu úspěchů při vyhodnoceních vývoje Nemoci, ale může být podmíněno i podáním konkrétního léku. Většina Nemocí je léčitelná Kouzly.

Několik ukázek Nemocí najdeš ve 13. kapitole na straně 540.

### Pád z výšky 

Kdykoliv, kdy spadneš nebo tě někdo strčí z velké výšky, utrpíš Drtivý zásah 1k6 Bodů výdrže za každé dva sáhy pádu (maximálně však za 20k6). Pokud se ztrátě Bodů výdrže nevyhneš, spadneš na zem (získáš stav Ležící).

### Dušení 

Ve většině situací bude zadržování dechu, dušení se a další podobné věci spojené s hodem na Vlastnost či Dovednost. V takových případech je dobré použít Dramatické vyjádření času a vzdálenosti (jak dlouho postava vystačí s jedním nádechem, jak daleko doplave pod vodou atp.) v případné kombinaci s Rizikem prostředí.

Pokud potřebuješ věci vyjádřit v Konkrétních jednotkách, pak ti pořádný nádech vystačí na (1k6 + Oprava odolnosti) krát 5 Kol (minimálně půl minuty, tedy 5 Kol). Poté, co ti dojde dech, nebo pokud se začneš dusit bez varování, vydržíš nedýchat Opravu odolnosti Kol (minimálně 1 Kolo). Na začátku dalšího Kola klesne tvá Výdrž na 0 bodů a začneš umírat. Nemůžeš si obnovit žádnou Výdrž, dokud se znovu nenadechneš.

<Card header="Dušení v 5E a možné úpravy">

Původní pravidla říkají, že dech zadržíš na 1 + Oprava odolnosti minut (nejméně 5 Kol). S hodem kostkou nám to přijde zajímavější – zejména, pokud Hráč sám výsledek nezná (a ví například jen, jestli vydrží ještě jedno další Kolo, nebo už ne). Čísla jsme nastavili tak, aby dávala výsledek podobný předloze – klidně si je upravte, například na dvojnásobek místo pětinásobku. Nebo můžete nechat vyšší hodnotu, ale odečítat z ní 1 za každou fyzicky náročnou Akci, kterou postava provede.

</Card>

### Viditelnost 

V mnoha situacích se může stát, že ti něco ztíží či znemožní používat zrak. Rozlišujeme přitom dva Stupně snížené viditelnosti:

**Slabé zahalení** odpovídá šeru. Kromě šera může jít o řídkou mlhu, dým nebo křoviny. Hody na Moudrost (Vnímání) v Slabě zahalené oblasti mají Nevýhodu.

**Husté zahalení** odpovídá tmě. Kromě tmy může jít o těžkou mlhu, sněhovou vánici, tropický hustý porost atp. Činnosti v Hustě zahalené oblasti se vykonávají, jako by postava byla Oslepená – tedy automaticky selže v činnostech vyžadujících zrak a má Nevýhodu k Útokům, ale naopak Útoky proti ní získávají Výhodu.

Pro potřeby světla rozlišujeme **Jasné osvětlení**, v jehož oblasti lze vidět bez omezení, a **Slabé osvětlení**, v jehož oblasti panuje Slabé zahalení. Zdroje světla ve tmě zpravidla tvoří blízkou Jasně osvětlenou oblast a pak vzdálenou Slabě osvětlenou oblast.

#### Zvláštní typy „vidění"

**Vidění ve tmě:** Mnoho tvorů má schopnost Vidění ve tmě a dokážou do určité vzdálenosti vidět dobře i při horším osvětlení (obvykle při tom ale ztratí schopnost rozlišit barvy).

**Citlivost na světlo:** Někteří tvorové jsou naopak citliví na světlo, popř. na intenzivní nebo denní světlo. Takoví tvorové mají Nevýhodu, pokud se v takovém světle nachází oni, jejich Cíle nebo cokoliv, co pozorují.

**Mimozrakové vnímání:** Někteří tvorové mají možnost vnímat okolní prostor jinak než zrakem (např. dotekem, sluchem nebo magicky) – takoví samozřejmě nejsou ovlivněni tmou, ale můžou mít vlastní omezení daná jejich orientačními smysly a některé Stavy na ně můžou působit odlišně. Např. pro tvora orientujícího se sluchem může být velký hluk obdobou Slabého zahalení oblasti a i když ho nelze Oslepit běžnými prostředky, efektu Oslepení u něj může být dosaženo jeho Ohlušením.

### Hlad a žízeň 

Následkem nedostatku jídla či vody je získávání Únavy. Postava vydrží bez jídla 3 + Oprava odolnosti dní (nejméně jeden den). Za každý další den získá jeden Stupeň únavy, který nemůže odstranit, dokud se alespoň jednou nenají.

Pokud se postava nemůže celý den napít, získá jeden Stupeň únavy. Pokud nějakou vodu má, ale ne dostatek, musí si proti Únavě hodit Záchranný hod na Odolnost se SO 15. Pokud postava už nějakou Únavu z nedostatku vody má, získá dva Stupně únavy místo jednoho. V horkém dni potřebuje postava dvojnásobné množství vody.

### Rizika prostředí 

Někdy to nejsou nepřátelé, kdo se pokouší postavu zabít, ale svět okolo ní. Může jít o účelné pasti, ale i o laviny, padající mosty, hroutící se podzemí, záplavy, tekuté písky a mnoho dalšího. To vše souhrnně označujeme jako Rizika prostředí. Rizika prostředí můžou být rozmanitá, a proto můžeš k jejich vystižení použít více způsobů – zejména hod na Záchranu, hod na Útok a Stavy, občas lze ale použít i hody na Ověření.

**Hod na Záchranu** je z nástrojů pro vystižení Rizik prostředí nejspíše nejuniverzálnější. Své uplatnění nachází zejména ve třech situacích:

* Když Riziko není přímo cílené na postavu a o vyhnutí se následkům rozhodují především Vlastnosti, často Obratnost (např. valící se kamenná koule). Úspěšná Záchrana obvykle znamená, že Riziko postavu nijak neovlivní.

* Když se Riziku nelze vyhnout, ale jeho následky lze částečně zmírnit (např. výbuchy, závaly, otravné plyny). Typické Vlastnosti pro Záchranu jsou Síla a Odolnost a úspěšná Záchrana zpravidla sníží účinek (Zásah) na polovinu.

* Když Riziko nezpůsobuje přímo Zásah, ale vede ke vzniku nějakého Stavu (např. pavučiny, v nichž postava uvízne). Úspěšná Záchrana obvykle znamená, že se postava Riziku zcela vyhnula – někdy ale může znamenat, že utrpí slabší verzí efektu Rizika (např. zůstane Chycená místo toho, aby byla zcela Zadržená).

**Hod na Útok** je dobré použít tam, kde je Riziko podobné Útoku, nebo když před ním postavu logicky nechrání jen Vlastnosti, ale i pohotovost, trénink a věci jako Zbroj nebo Štít (např. nastražené samostříly, čepele vylétávající ze zdí nebo zával menších kamenů). Ačkoliv selhání v hodu na Útok běžně znamená, že se obránce zcela vyhnul následkům (obvykle Zásahu), v případě Rizik prostředí to nemusí být pravda – pokud to dává z podoby Rizika a logiky situace smysl, může selhání pasti v hodu na Útok způsobit pouze umenšené následky, stejně jako v případě některých hodů na Záchranu.

**Hody na Ověření** vlastnosti či dovednosti, popř. na použití Pomůcek jsou u Rizik prostředí spíše okrajovou záležitostí, ale někdy se jejich použití nabízí. Mnoho Rizik prostředí může mít podobu následků, které nastanou, když hod na Ověření selže.

<Card header="Definitivní neúspěchy?">

S následky při selhání v hodu na Dovednost – a popravdě i v hodu na Záchranu – zacházej opatrně. Obecně platí vše, co jsme zmínili dřív u zacházení s neúspěchem. I když Rizika prostředí, u nichž selhání v Dovednosti má konečný a bolestivý následek, určitě mají ve hře své místo, často bývá zajímavější, pokud neúspěch – alespoň ten první – vede k nějakému dramatickému momentu a nutnosti hrdinské nebo nápadité akce, popř. k nějaké ztrátě.

Např. selhání ve skoku či šplhání, které povedou k pádu do propasti (a tím ke smrti či ohromnému Zásahu), nemusí být zdaleka tak zajímavé jako selhání, které povede k tomu, že postava zůstane viset za jednu ruku na kraji propasti nebo na převisu, a na konci každého svého dalšího Tahu si bude házet Záchranu před tím, zda se ještě udrží, nebo už skutečně spadne (s Výhodou – minimálně dokud se situace nezhorší neúspěchem ve snaze o to ji zachránit). Jak dlouho bude visící postava riskovat čekání na pomoc? Co za zoufalou Akci bude ochotná vyzkoušet, aby ospravedlnila možnost vydrápat se zpět sama? Zahodí Batoh s vybavením? Obětuje svou Dýku a pokusí se ji zarazit do praskliny, aby získala opěrný bod? Vypotřebuje někdo na její záchranu Pozici kouzel? Najde si nějaký nepřítel chvíli, aby jí zkusil dupnout na prsty? Taková situace je mnohem napínavější než prosté hození kostek na Zásah z pádu.

Účelem podobných scén nicméně není natahovat šance postavy donekonečna – aby bylo reálné napětí, musí být reálná i hrozba. Dobrým způsobem, jak toho dosáhnout, je oznámit způsob užití pravidel v dané situaci (zde např. hody na pád na konci Tahu postavy, možná ztráta Výhody při neúspěšné snaze o pomoc atd.), hned na začátku.

</Card>

Rizik prostředí si postava obvykle může včas všimnout. Postavy, které dávají alespoň trochu pozor, můžou použít své Pasivní vnímání, zatímco postavy, které se aktivně snaží všímat si hrozeb nebo prohledávat oblast, můžou použít hod na Moudrost (Vnímání). Velmi zrádná Rizika nebo velmi dobře ukryté pasti můžou ke svému včasnému nalezení vyžadovat aktivní hledání.

Pokud o Riziku víš, můžeš s ním zkusit něco udělat. S některými Riziky nejde dělat nic, než je obejít jinudy, a jiným se jde jen přizpůsobit a projít je opatrně (získat Výhodu). Mnohá další ale můžeš zkusit zneškodnit – to může vyžadovat nějaké zdroje (prkna či Lana u tekutého písku) nebo použití Pomůcek – ať už Řemeslnického nářadí (pro přirozená Rizika či hrubé pasti), nebo Zlodějského náčiní (pro jemné mechanismy).

Pro vystižení různých Rizik prostředí zacházíme s těmito nástroji odlišně:

**Přímá rizika** prostředí jsou taková, která na postavu prostě udeří a ohrozí ji něčím přímočarým. Může jít o jednorázové hrozby, jako čepel, co vyskočí ze zdi, nebo kámen, který jí spadne na hlavu, ale i o průběžné hrozby, které se každé Kolo vyhodnocují znovu, dokud jim je postava vystavena, jako například požár. Pro vystižení Přímých rizik obvykle používáme hod na Záchranu nebo hod na Útok. Některých nástrah je možné si včas všimnout a vyhnout se jim, včetně případného hodu na Vnímání či Pátrání. Případně je možné je zneškodnit, například použitím Zlodějského náčiní.

**Stupňující se rizika** jsou taková, která se nevyhodnocují naráz, ale postupně. Např. zapadnutí do tekutého písku může postavu učinit nejprve Chycenou, poté Zadrženou a nakonec se může potopit zcela. Taková Rizika můžou vytvořit zajímavou scénu sama o sobě, nebo můžou tvořit prostředí obsáhlejší scény (např. pavučina, do níž se postava postupně zaplétá, zatímco se snaží bojovat s Obřím pavoukem, který ji stvořil). Stupňující se rizika používají obvykle hody na Záchranu, i když občas můžou být uvedena hodem na Útok a některým lze později vzdorovat hodem na Dovednost. Postava se zpravidla musí rozhodnout, zda se bude snažit potýkat s Rizikem, nebo vykonávat jinou Akci – v tom případě ale může získat proti Riziku Nevýhodu, nebo selhat automaticky.

**Oživení rizik** je postup, který lze využít pro Rizika prostředí s vlastním charakterem. S takovým Rizikem se zachází jako s živým protivníkem, který aktivně (sám od sebe nebo při splnění vhodných podmínek) vykonává Akce proti postavám. To může znamenat, že si proti nim hází (např. na Útok), ale i to, že je vystavuje nutnosti házet Záchrany. Představ si třeba horu, která se počasím, sněhem a lavinami snaží zabránit postavám v průchodu. Oživená rizika je potřeba vystihnout jejich vlastními Akcemi a způsobem, kterým proti nim můžou postavy jednat – ať už to znamená možnost zničit Riziko útoky, odstranit vhodnými Akcemi, nebo prostě překonat. Dále můžou mít podle potřeby vlastní OČ, Výdrž, Vlastnosti, případně i Iniciativu atp.

**Rizika okolí** jsou Rizika související s fyzickým okolím postav. Ačkoliv můžou v některých případech fungovat jako samostatné překážky, často se používají spíše k dokreslení scény – může jít např. o rozbouřenou řeku nebo o hurikán. Rizika okolí fungují podobně jako Přímá či Stupňující se rizika, ale postavy jim jsou vystaveny, jen pokud se rozhodnou podniknout nějakou Akci (např. vstoupit do řeky), nebo naopak nějakou Akci nepodniknout (např. se uprostřed hurikánu ničeho nedrží).

Pro rychlou orientaci ohledně nebezpečnosti Rizik můžeš použít následující přehled SO/Útoků a hodnot Zásahu. Ten funguje především pro Přímá rizika – čím složitější Riziko je, tím více je jeho Nebezpečnost závislá na okolnostech.

###### Tabulka orientační Nebezpečnosti hrozeb


| | Nepříjemné | Nebezpečné | Vražedné |
| :--: | :-: | :-: | :-: |
|  | SO 10 až 11 | SO 12 až 15 | SO 16 až 20 |
| **Úroveň** | Útok +3 až +5 | Útok +6 až +8 | Útok +9 a víc |
| 1.–4. | 1k10 | 2k10 | 4k10 |
| 5.–10. | 2k10 | 4k10 | 10k10 |
| 11.–16. | 4k10 | 10k10 | 18k10 |
| 17.–20. | 10k10 | 18k10 | 24k10 |








<!--stackedit_data:
eyJoaXN0b3J5IjpbLTEyOTM1MjU4MjcsLTgxMzgxNjc5NiwtMz
QxNTEzMTU5LC0xNTg3MzIzOTU3LC05MDU2MDM3OSwtMTE4MDY2
NjM5OCwyMDE1MDEwMjMwLC0xMjY4MjM3MDE2LDc5NjQwMzEzNi
wxNjg5NzY2NDY3LDQ5OTA0MzUxMiwtNTA5MTQ5Mjg4LC0xNjQy
MzkxOTk5LC05MDgzMTQ1NzksLTE5ODQ4MjE3OTAsMzc5MDU3Mj
MsMTEwNzE5NzQ5OCwtMTUyOTI3OTYwOCwtMTAwMDk5NDM4Mywt
OTc3ODI1ODE0XX0=
-->