# Magie

## Shrnutí pravidel

Na začátek si připomeňme a shrňme základní pravidla magie v Jeskyních a dracích:

Některé postavy (Povolání) jsou schopné Sesílat kouzla. Tyto postavy označujeme jako **Sesilatele kouzel**, nebo prostě jen jako „Sesilatele". Všechna Povolání Sesílající kouzla sdílí stejná základní pravidla pro kouzlení, avšak každé k nim přistupuje trochu jinak a konkrétní omezení a postupy se mezi nimi liší. Detaily jsou uvedeny u jednotlivých Povolání ve 4. kapitole.

### Triky, Kouzla a Sesílání 

U kouzel rozlišujeme Triky a Kouzla. **Triky** jsou menší magické efekty, které pokud postava Zná, může je Sesílat bez omezení, zatímco **Kouzla** jsou výrazné magické efekty, které postava Sesílá utracením Pozice kouzel.

**Pozice kouzel** mají devět Stupňů a každý Sesilatel má podle svého Povolání a Úrovně k dispozici určitý počet Pozic různých Stupňů. Každé Kouzlo má minimální Stupeň a na jeho Seslání je potřeba utratit Pozici daného nebo vyššího Stupně. Některá Kouzla jsou silnější, pokud jsou Seslána z Pozice vyššího Stupně, než je minimální potřebný. Utracené Pozice kouzel si postava obnoví na konci Dlouhého odpočinku (Černokněžníci si své Pozice z Magie paktu obnoví na konci každého Odpočinku).

Jednotlivá Kouzla můžou mít tři **Sesílací složky**: **Verbální**, **Pohybové** a **Surovinové**. Aby mohla postava kouzlo Seslat, musí být schopna dodat všechny Složky, které kouzlo vyžaduje – tedy pro Verbální složku musí být schopna mluvit, pro Pohybovou mít volnou alespoň jednu ruku a pro Surovinovou mít k dispozici příslušné ingredience nebo **Ohniskový předmět**. Pokud je u Surovin kouzla uvedena položka s hodnotou ve zlaťácích, nelze ji Ohniskovým předmětem nahradit.

Aby postava mohla kouzlit, tak na sobě navíc při Sesílání nesmí mít Zbroj, se kterou není Zdatná.

Některá Povolání dokážou Seslat Kouzla, u nichž je tato možnost uvedena, jako **Rituály**. Seslání kouzla jako Rituálu trvá o 10 minut déle než obvykle, ale Kouzlo takto Sešleš bez spotřebování Pozice kouzel. Pokud některá tvá schopnost neříká jinak, Rituálně seslané Kouzlo stále musíš mít Připravené.

Kouzla se Sesílají v rámci hodin či minut nebo v rámci Kola. Kouzla Sesílaná v rámci Kola stojí Akci, případně Bonusovou akci či Reakci. Konkrétní doba Seslání je u každého kouzla uvedena.

### Vyhodnocení kouzla 

Každé kouzlo má svůj popsaný **efekt** a pravidla, podle kterých se vyhodnocuje. Pokud to hraje roli, jsou všichni Sesilatelé vždy **Zdatní s kouzly** svého Povolání. Každé Sesilatelské povolání má svou **Sesílací vlastnost** – tedy Vlastnost, kterou používá pro kouzlení.

Pokud kouzlo vyžaduje **hod na Útok**, použiješ k němu Opravu tvé Sesílací vlastnosti a Zdatnostní bonus. Na rozdíl od Zbraní nezvyšuješ při úspěšném Útoku kouzlem způsobený Zásah o Opravu tvé Sesílací vlastnosti (pokud není v popisu kouzla nebo schopnosti Povolání výslovně řečeno jinak). Platí všechna další běžná pravidla pro Útok (zejména připomínáme Nevýhodu při Útoku na dálku, když je postava do jednoho sáhu od nepřítele, který ji může napadnout).

Pokud kouzlo vyvolává **hod na Záchranu**, určíš SO jako 8 + Oprava tvé Sesílací vlastnosti + tvůj Zdatnostní bonus.

Pokud kouzlo **Zasahuje více Cílů** a proti každému provádíš samostatný hod na Útok, pak si u každého házíš samostatně i Zásah. V ostatních případech si na Zásah házíš jednou pro všechny Cíle společně.


<Card header="Magická energie namísto Pozic">

Systém Pozic kouzel můžete ve vaší hře nahradit systémem Magické energie – ať už protože se to více hodí do pojetí magie ve vašem světě, nebo protože jste na takový systém zvyklí z jiných her a nechcete ho opouštět.

V tomto volitelném systému nemají Sesilatelé k dispozici daný počet Pozic kouzel, ale místo toho mají určité množství Magické energie dané jejich Úrovní. V okamžiku Seslání Kouzla si Sesilatel „vytvoří" potřebnou Pozici utracením příslušného množství Magické energie, které odpovídá požadovanému Stupni kouzla. Vytvoření Pozic 6. a vyššího Stupně je tak náročné, že toho je Sesilatel pro každý tento Stupeň schopný jen jednou mezi dvěma Dlouhými odpočinky. Sesilatel nemůže vytvořit Pozici vyššího Stupně, než je Maximální stupeň kouzel pro jeho Úroveň. Všechny detaily pro Magickou energii ukazují následující tabulky.

###### Tabulka Magické energie Povolání

|| Kouzlící | Povolání | Kouzlící Obory | nekouzlících Povolání |
| --- | --- | --- | --- | --- |
| **Úroveň v Povolání** | **Magická energie** | **Maximální Stupeň kouzel** | **Magická energie** | **Maximální Stupeň kouzel** |
| 1. | 4 | 1. | 4 | 1. | 
| 2. | 6 | 1. | 4 | 1. | 
| 3. | 14 | 2. | 4 | 1. | 
| 4. | 17 | 2. | 6 | 1. | 
| 5. | 27 | 3. | 6 | 1. | 
| 6. | 32 | 3. | 6 | 1. | 
| 7. | 38 | 4. | 14 | 2. | 
| 8. | 44 | 4. | 14 | 2. | 
| 9. | 57 | 5. | 14 | 2. | 
| 10. | 64 | 5. | 17 | 2. | 
| 11. | 73 | 6. | 17 | 2. | 
| 12. | 73 | 6. | 17 | 2. | 
| 13. | 83 | 7. | 27 | 3. | 
| 14. | 83 | 7. | 27 | 3. | 
| 15. | 94 | 8. | 27 | 3. | 
| 16. | 94 | 8. | 32 | 3. | 
| 17. | 107 | 9. | 32 | 3. | 
| 18. | 114 | 9. | 32 | 3. | 
| 19. | 123 | 9. | 38 | 4. | 
| 20. | 133 | 9. | 38 | 4. | 

###### Tabulka ceny Kouzel v Magické energii 

| Stupeň kouzla | Cena v Magické energii |
| --- | --- |
| 1. |  2 |
| 2. | 3 |
| 3. | 5 |
| 4. | 6 |
| 5. | 7 |
| 6. | 9 |
| 7. | 10 |
| 8. | 11 | 
| 9. | 13 | 

***Poznámky:***

1.  *Kouzlící Obory nekouzlících Povolání jsou zpracovány, jakoby měly pouze třetinovou Úroveň oproti plnohodnotným Sesilatelům. 5E obsahuje i Povolání, která jsou „poloviční Sesilatelé" (konkrétně Paladina a Hraničáře) – tato Povolání se počítají, jako by měla pouze poloviční Úroveň.*

2.  *Pokud nemáte skutečně dobrý důvod používat Magickou energii, radíme vám zůstat u systému Pozic kouzel – herní rozdíly jsou minimální a Magická energie je náročnější na sledování.*

3.  *Schopnost Zřídlo magie umožňuje Čarodějovi měnit Čarodějné body za Magickou energii (a naopak), jako kdyby výměna probíhala prostřednictvím příslušné Pozice (kterou musí mít Čaroděj k dispozici).*

</Card>

### Kouzlící Povolání 

Jak bylo řečeno, jednotlivá Povolání se v přístupu ke kouzlení a Kouzlům částečně liší. Z hlediska postavy rozlišujeme Kouzla na:

* **Dostupná.** Jde o Kouzla spojená s Povoláním postavy a může se je Naučit.

* **Naučená** nebo také **Známá.** Jde o Kouzla, která postava umí a může si je Připravit.

* **Připravená.** Jde o Kouzla, která si postava Připravila a může je skutečně Seslat.

Toto rozdělení je plně platné pouze pro **Kouzelníky ** – ostatní Povolání mají určité odlišnosti:

* Pro **Druidy** a **Kleriky** jsou všechna Dostupná kouzla automaticky Známá. Druidi a Klerici si tedy můžou vždy Připravit kterékoliv z Kouzel spojených s jejich Povoláním.

* Pro **Bardy** a **Čaroděje**, stejně jako pro **Sesilatelské obory** jinak nekouzlících Povolání (Alchymista-Theurg, Bojovník-Chodec, Bojovník-Chrámový rytíř, Tulák-Svatokupec) jsou Známá kouzla vždy Připravená. Bardi a Čarodějové tedy můžou kdykoliv Seslat libovolné jim Známé kouzlo.

* Pro **Černokněžníky** jsou Známá kouzla vždy Připravená, stejně jako pro Bardy a Čaroděje. Navíc jsou všechny jejich Pozice kouzel stejného (nejvyššího dostupného) Stupně a obnovují se jim už na konci Krátkého, nikoliv Dlouhého odpočinku.

Jednotlivá Povolání se dále liší **seznamy Triků a Kouzel**, která jsou jim Dostupná. V těchto seznamech existuje překryv, ale každé základní Sesilatelské povolání má vždy i nějaká unikátní Kouzla, která ostatní nemají.

### Typy magie

V obecné rovině, která se do pravidel příliš nepromítá, ale která se často pojí s popisem světa a pro některé účely je dobré si jí všimnout, rozlišujeme Mystickou, Božskou a Přírodní magii, případně Alchymistické produkty (Kouzelné předměty a Lektvary). Tyto rozdíly jsou vidět např. v překryvech seznamů Dostupných kouzel jednotlivých Povolání nebo v 8. kapitole v části o Mezidobí v pravidlech pro magické Divy (část Očarovávání a magický výzkum, strana 311) a Sídla (strana 318).

### Osm Škol kouzel 

Jednotlivá kouzla rozdělujeme do osmi Typů, nebo také Škol. Toto dělení se vyskytuje i uvnitř herních světů, kde ho používají zejména Kouzelníci a jiní učenci (ale nejen oni). Podobně jako u Typů útoků a zásahů, ani s jednotlivými Školami se nepojí žádná zvláštní pravidla, ale některá jiná pravidla s nimi můžou pracovat.

**Škola iluzí** pracuje se šálením smyslů a mysli ostatních tvorů, včetně jejich paměti. Některá iluzorní kouzla vytváří obrazy neexistujících věcí, jiné vkládají představu obrazu přímo do vnímání konkrétních tvorů.

**Škola nekromancie** manipuluje s podstatou života a smrti. I když se Nekromancie pojí s černou magií, jako je tvorba Nemrtvých nebo vysávání života, spadají pod ni i Kouzla dodávající životní sílu nebo Kouzla schopná křísit mrtvé.

**Škola očarování** umožňuje přímo ovlivňovat myšlení a chování jiných tvorů. Dokáže přimět nepřátele, aby tě viděli jako svého spojence, donutit tvory, aby jednali proti své vůli, nebo někým manipulovat jako loutkou.

**Škola transmutace** dokáže měnit vlastnosti a fyzickou podobu tvorů, předmětů či celého okolí. Patří sem proměny ve Zvířata, zkamenění, hýbání kameny pouhým rozkazem a mnoho dalšího.

**Škola věštění** shrnuje kouzla umožňující získat informace, které Sesilatel nemůže získat běžnými prostředky. Patří sem nahlížení na vzdálená místa, hledání věcí, prohlédnutí iluzí, nahlížení do budoucnosti nebo čtení dávno ztracených tajemství. 

**Škola vymítání** zaštiťuje obrannou magii. Spadá sem tvorba bariér, magických štítů, kouzla zabraňující určitým tvorům ve vstupu nebo schopnost vyštvat bytosti z jiných Sfér zpět do jejich původního domova.

**Škola vyvolávání** je o přemísťování tvorů a předmětů z jednoho místa na druhé. Některá Vyvolávací kouzla umožňují přivolat něco k Sesilateli, jiná naopak umožní Sesilateli odteleportovat se pryč.

**Škola zaklínání** je o práci s magickými energiemi – obvykle v nějaké prudké, divoké či alespoň intenzivní formě. Patří sem nejen blesky, magické výboje a velká část ohnivé magie, ale i Léčivá kouzla, která na Cíl nasměrovávají pozitivní síly.

<Card header="Původ dělení">

Rozdělení kouzel na osm kategorií je tradicí 5E. Samotné kategorie, jejich popisy i rozdělení kouzel mezi ně jsou zčásti odkazem historie hry a zčásti náhodné volby – v praxi se jimi v JaD není třeba příliš zatěžovat. V 5E se rozdělení na Školy kouzel používá především pro potřeby schopností původních Kouzelnických oborů, v JaD je používáno pro užší vymezení některých schopností.

</Card>

## Magie v herním světě

Magie může mít mnoho forem a podob – nadpřirozené bytosti nebo schopnosti, Kouzelné předměty, Lektvary a samozřejmě kouzla.

Co přesně jsou kouzla zač se svět od světa liší. V některých světech jsou kouzla jen ustanovené formy práce s magickou energií – známé postupy, které vedou ke konkrétním efektům. V dalších jde o pochopení cizích, nadpozemských vědomostí – představy nemožných úhlů, nesmyslných souvislostí, úlomky náhledu na svět, který je vlastní Démonům, Sídhe a možná samotným bohům, jejichž znalost samotná umožňuje měnit svět. V jiných světech můžou být Kouzla živé entity – cosi z jiných Sfér, co Sesilatelé kouzel přivolávají a spoutávají, aby to následně uvolnili do světa a přiměli vykonat určenou práci.

Stejně tak se liší i to, co reprezentují Pozice kouzel. V některých světech jde jen o formu únavy nebo odolnosti k únavě, která se s kouzlením jako duševně náročnou činností pojí. V jiných světech to je míra duševní odolnosti, která určuje, kolik kouzelného šílenství dokáže mysl Sesilatele ustát a zpracovat. V dalších světech může jít o množství Kouzel, které dokáže mág ve své mysli spoutat a udržet, nebo o pečeti do Sférických bran, jejichž rozlomením Připravená kouzla nabije energií.

Pravidla Jeskyní a draků jsou v tomto univerzální a ať už je podstata kouzel ve vašem světě jakákoliv, pravidla fungují vždy stejně. Co se může v závislosti na podstatě magie měnit, je počet a běžná síla Sesilatelů kouzel v populaci případně obvyklost nebo vzájemný poměr (případně i samotná existence) jednotlivých Sesilatelských povolání. Můžeš mít svět, v němž jsou co do Mystické magie Kouzelníci běžnými Sesilateli a Čarodějové jsou podivnými výjimkami, stejně jako svět, v němž to je naopak. Můžeš mít svět, v němž je skoro každý kněz či jiný duchovní Klerikem na alespoň 1. Úrovni a svět, v němž jsou Klerici nadaní božskou mocí výjimeční a často stojí stranou ustanovené církve. Otázce množství magie ve vašem světě se věnuje i rámeček u pravidel pro tvorbu Divů a Kouzelných předmětů v podkapitole Mezidobí v 8. kapitole (strana 306).

Pokud by nějaká volba související s povahou magie, jejím množstvím nebo náhledem světa na ni měla vést k omezení možností některého Povolání obecně nebo Hráčské postavy specificky (např. co do jednoduchosti hledání učitelů či učení se kouzel nebo co do nepřátelství obyvatel světa), měl by to Hráč vědět ještě předtím, než se pro postavu rozhodne. 

### Popis kouzel

Každé kouzlo je uvedeno svým názvem. Pod ním následuje záhlaví, ve kterém najdeš několik základních informací, jako jsou kategorie kouzla, jeho Stupeň (tedy minimální Stupeň pozice pro jeho Seslání), doba Vyvolání, Dosah, potřebné Složky a případná cena Surovinových složek a doba Trvání.

Pod základními údaji následuje popis kouzla, v němž najdeš všechny důležité detaily a pravidla pro jeho vyhodnocení. Efekt kouzla můžeš pro svou postavu upravit – můžeš změnit barvu efektů nebo jeho popis atp., musíš ale zachovat pravidlové charakteristiky (rozsah, fungování, čísla, Typy zásahu atp.). Všem svým kouzlům tak můžeš dát specifické téma. Tvorové seznámení se Seslaným kouzlem ho poznají bez ohledu na tvé osobité úpravy.

V závěru některých kouzel najdeš rámeček, v němž pro potřeby kompatibility najdeš informace o tom, zda je kouzlo vytvořené pro JaD (tzn. není součástí původních 5E) a případně náznak názvu kouzla, kterým ho můžeš nahradit, pokud byste chtěli hrát podle čistých 5E pravidel (viz poznámka na začátku kapitoly Úvod). 

### Vyvolání 

Vyvolání říká, jak dlouho kouzlo Sesíláš. Kouzla, která se Sesílají déle než jedno Kolo, mají Vyvolání udané v minutách či hodinách, zatímco kouzla, která se Sesílají v průběhu Kola, mají Vyvolání udané jako jednu Akci popř. jako Bonusovou akci či Reakci.

Neexistuje žádný limit na počet kouzel, která v Tahu Sešleš v rámci svých Akcí a Reakcí – pamatuj ale, že v základu máš pouze jednu Akci a jednu Reakci. Pokud máš v Tahu více Akcí, můžeš kouzlit v každé z nich. Stejně tak můžeš kouzlit za Reakci (a můžeš tak například Seslat Protikouzlo proti protivníkově vlastnímu Protikouzlu, nebo Seslat Kouzlo jako Akci a následně Štít jako Reakci).

Pokud Sešleš kouzlo pomocí Bonusové akce, pak už nemůžeš kouzlit za Reakci a v rámci své Akce můžeš Seslat pouze Trik s Vyvoláním jedné Akce, ale ne další Kouzlo. Stále můžeš kouzlit za Reakci mimo svůj Tah. Pokud Sešleš Kouzlo pomocí Akce nebo Reakce, nemůžeš už pro kouzlení použít Bonusovou akci. 

*Pozn.: Kouzla s Vyvoláním Bonusová akce je nutno Seslat v rámci Bonusové akce – nelze je Seslat ani za Akci, ani za Reakci, pokud není přímo řečeno jinak. Černokněžníkova Tajemná vzývání ani Lovecká zakletí Lovce netvorů se nepovažují za kouzla a pravidla pro Vyvolání je nijak neomezují. Černokněžníkovy Mystické taje jsou jiným způsobem Seslání kouzla a platí pro ně všechna pravidla pro Vyvolání.*

Pro kouzla, která se Sesílají v průběhu Kola, platí všechna obecná pravidla o Akcích, Bonusových akcích a Reakcích popsaná v 8. kapitole v části věnované boji (strana 277). Teoreticky můžeš v boji Sesílat i kouzla s delší dobou Seslání – v tom případě musíš v každém svém Tahu věnovat svou Akci Sesílání tohoto kouzla a celou dobu musíš udržovat Soustředění. Pokud se tvé Soustředění přeruší, Sesílání selže – nicméně nepřijdeš o Pozici kouzla (tu utrácíš až na konci Sesílání).

### Dosah 

Dosah kouzla je maximální vzdálenost Cíle kouzla od Sesilatele. U kouzel s prostorovým efektem je Cílem Výchozí bod efektu (viz níže Kouzla s prostorovým efektem).

Pokud Dosah udává „Sesilatel", můžeš kouzlo Seslat jen na sebe sama nebo ve svůj vlastní prospěch. Kouzla s prostorovým účinkem a Dosahem Sesilatel (typicky kouzla, jejichž efekt tvoří Kužel nebo Dráhu) mají počátek u Sesilatele, od kterého se šíří dál do své plochy. (Viz strana 354)

Pokud není v popisu kouzla řečeno jinak, jakmile je kouzlo Sesláno, nejsou jeho účinky Dosahem dále omezené (tj. Sesilatel se může vzdálit, aniž by to efekt kouzla ovlivnilo).

### Složky 

Složky kouzla jsou fyzické požadavky, které musíš pro jeho Seslání splnit. Popis každého kouzla udává, zda má Verbální (V), Pohybové (P) nebo Surovinové (S) složky. Pokud nedokážeš některou ze Složek Kouzla poskytnout, nemůžeš ho Seslat.

#### Verbální (V)

Většina kouzel vyžaduje vyřčení zaklínadla, ať už jím je mystická formule, či modlitba. Zaklínadla jsou tvořena mystickými slovy, která nekorespondují s běžnými jazyky. Pokud postavě něco brání v řeči (roubík, oněmění nebo Kouzlo Ticho), nelze takové kouzlo Seslat.

U kouzel, jejichž součástí je sdělení nějaké další informace (např. Zpráva nebo Příkaz) je Verbální složka kouzla oddělena od samotné vyřčené informace. Sesilatel tedy musí nejprve vyřknout zaklínadlo a až poté může sdělit příkaz, zprávu, sugesci atp.

Verbální složka zaklínadla je o schopnosti Sesilatele zaklínadlo správně vyslovit, nikoliv nutně o srozumitelnosti zaklínadla pro okolí. Kouzlit se tedy dá i pod vodou (nicméně Sesilatel v ten moment přestane zadržovat dech – viz 8. kapitola: Nepříjemné situace, strana 271) nebo když je vše okolo překřičeno dračím řevem.

#### Pohybové (P)

Pokud kouzlo vyžaduje Pohybovou složku, musí mít Sesilatel alespoň jednu volnou ruku, aby provedl patřičná magická gesta. Tu samou ruku může nicméně používat i k manipulaci se Surovinami nebo Ohniskovým předmětem pro splnění Surovinové složky kouzla.

#### Surovinové (S)

Seslání některých kouzel vyžaduje konkrétní Suroviny. Místo běžnějších surovin může postava použít Brašničku na suroviny nebo Ohniskový předmět. 

Pokud je ale u suroviny uvedená cena, nelze ji nahradit. Pokud kouzlo říká, že Surovinu spotřebuje, musí mít Sesilatel pro další Seslání další jednotku této Suroviny.

Sesilatel musí mít volnou ruku pro manipulaci se surovinami (případně pro držení Ohniskového předmětu), může to být ale stejná ruka, kterou používá k provádění Pohybových složek.

<Card header="Ceny surovin">

Používání surovin, včetně drahých surovin s uvedenou cenou, je v 5E dlouhou tradicí. Z herního hlediska je cena surovin omezením, které brání nadužívání některých kouzel. Podobné vyvážení je zároveň funkční a zároveň problematické, protože jako tvůrci pravidel nemůžeme vědět, jak bohaté budou postavy ve vaší hře, ani jakým stylem budete hrát a jak moc je tedy takové vyvážení vůbec potřeba. Za nastavením cen je zkušenost a odhad – ty ale nemůžou být univerzální. Nebojte se ceny kouzel ve své hře upravit, pokud budete mít pocit, že se to hodí.

</Card>

### Trvání a Soustředění 

Trvání kouzla je doba, po kterou kouzlo působí. Trvání může být vyjádřeno v Kolech, minutách, hodinách nebo dokonce v letech. Některá kouzla uvádí, že jejich účinek trvá, dokud není kouzlo Rozptýleno nebo zrušeno jiným způsobem.

**Ihned** znamená, že efekt kouzla je jednorázový a okamžitý a nastane v momentě Seslání. Následky kouzla jsou dané a nelze je zrušit kouzly či „přerušit" jinými prostředky pro rozptýlení magie. (Seslání kouzla lze stále zabránit Protikouzlem.) 

**Soustředění** znamená, že Trvání kouzla je podmíněno tím, že se na něj Soustředíš. Pokud je tvé Soustředění přerušeno, kouzlo okamžitě skončí. Soustředění se obvykle pojí s maximální dobou trvání – pokud ta pomine, kouzlo skončí, ať už se na něj dál Soustředíš, nebo ne. Přitom platí, že:

* Naráz se můžeš Soustředit pouze na jedno kouzlo (nebo na jiný efekt či schopnost vyžadující Soustředění).

* Běžné (nemagické) Akce včetně Útoků a Manévrů Soustředění nijak neovlivňují.

* Během Soustředění můžeš Sesílat jiná kouzla, která Soustředění nevyžadují.

* Pokud utrpíš Zásah, musíš uspět v Záchraně na Odolnost se SO rovným polovině hodnoty Zásahu, ale minimálně 10. Pokud neuspěješ, Soustředění je ukončeno.

* PH si může říct o Záchranu na Odolnost pro udržení Soustředění i v jiných vhodných situacích (např. když kouzlíš v bouři na lodi a převalí se přes tebe vlna). Obvyklý SO pro taková ověření je 10.

* Pokud ti něco zabrání v duševní aktivitě (např. smrt, Bezvědomí atp.) nebo tě jakkoliv Vyřadí, Soustředění automaticky skončí.

* Soustředění můžeš kdykoliv ukončit.

### Cíle 

Většina kouzel vyžaduje, aby Sesilatel zvolil jeden nebo více Cílů, na které bude působit magie kouzla. Popis kouzla říká, jestli kouzlo Cílí na tvory, předměty, nebo Výchozí bod oblasti účinku (viz níže Kouzla s prostorovým efektem).

Pokud popis kouzla neříká jinak, musí mít Sesilatel na Cíl kouzla výhled. Pokud se pokusíš Seslat kouzlo na Cíl, který je za překážkou, spustí se efekt kouzla na bližší straně překážky.

Pokud kouzlo Zasahuje ve stejný okamžik více Cílů (ať už v zasažené oblasti, nebo přímo vybraných) a házíš si na Útok proti každému z nich, pak si proti každému zvlášť házíš i na Zásah. V ostatních případech na hodnotu Zásahu házíš pouze jednou pro všechny Cíle společně.

Kouzla, která Cílí na tvory dle volby Sesilatele, můžeš Seslat i na sebe sama, pokud není výslovně řečeno jinak.

Cíl si kouzla může, ale nemusí být vědom. Pokud někoho Zasáhne blesk nebo ohnivý výbuch, obvykle to nepřehlédne, nicméně jemnější kouzla, jako třeba čtení myšlenek, zpravidla projdou bez povšimnutí, pokud jejich popis neříká jinak. V případě nejistoty může PH nechat Cíl, aby
si hodil Záchranu na Moudrost proti tvému SO Záchrany kouzel, zda si efektu kouzla všimne.

### Kouzla s prostorovým efektem 

U kouzel, která nezasahují konkrétní Cíl, ale celý prostor, je v jejich popisu uveden tvar oblasti, kterou kouzlo zasáhne. Rozeznáváme pět typů oblastí: Dráhu, Kouli, Krychli, Kužel a Válec. Každá oblast účinku má **Výchozí bod**, ze kterého energie kouzla vychází. Některá kouzla (jako např. Ohnivá koule) mají svůj Výchozí bod v prostoru, zatímco jiná (jako např. Hořící ruce) mají za svůj Výchozí bod tvora nebo předmět. 

Pokud není u kouzla řečeno jinak, pak se jeho efekt šíří z Výchozího bodu v přímé linii. Pokud je v cestě přímé linie překážka, která zcela zastiňuje prostor za sebou (poskytuje Plný kryt), pak kouzlo za touto překážkou nepůsobí. Pokud u kouzla není přímo uvedeno, co je považováno za překážku, tak to posuďte podle situace a kouzla – látková zástěna může zabránit šíření kouzelné mlhy, ale nejspíš neposkytne ochranu před výbuchem Ohnivé koule.

#### Dráha

Výchozí bod Dráhy je jejím počátkem a není součástí účinku, pokud nerozhodneš jinak. Dráha tvoří jednu přímou linii z Výchozího bodu v délce a šířce uvedené v popisu kouzla.

#### Krychle

Výchozí bod Krychle se nachází kdekoliv na jejím vnějším povrchu a není součástí účinku, pokud nerozhodneš jinak. Jako velikost Krychle se uvádí délka její hrany.

#### Koule

Výchozí bod je středem Koule a je součástí oblasti účinku. Velikost je udávána jako její poloměr.

#### Kužel

Výchozí bod je vrcholem Kuželu a není součástí účinku, pokud nerozhodneš jinak. Šířka Kuželu v určité vzdálenosti od Výchozího bodu je stejná, jako tato vzdálenost (tedy tři sáhy od Výchozího bodu má Kužel šířku tři sáhy) a oblast účinku je udávána délkou Kuželu.

#### Válec

Výchozí bod Válce je středem jeho základny a je součástí účinku. Efekt kouzla se šíří z Výchozího bodu do šířky po základně Válce a pak ze základny vzhůru nebo dolů ve směru kolmém k základně. Základna Válce musí být na zemi nebo ve výšce účinku kouzla. Velikost Válce udává poloměr základny a jeho výška.

### Kombinování magických účinků 

U kouzel je potřeba rozlišovat mezi efektem, tedy okamžitým nebo průběžným působením kouzla a tím, co kouzlo samo dělá, a následkem, tedy tím, co kouzlo způsobí a co přetrvá i po jeho konci. Např. provedení Útoku nebo vynucení Záchranného hodu jsou efektem (lze jim zabránit Protikouzlem, Rozptýlením magie nebo Antimagickou zónou), ale samotné snížení Bodů výdrže je následkem (jakmile k němu dojde, tak Rozptýlení magie, Sejmi Kletbu ani jiná protimagie s ním nic nenadělá).

Průběžně působící efekt stejného kouzla Seslaného vícekrát na stejný Cíl (tvora, místo, předmět atd.) se nesčítá, pokud jeho popis neříká jinak. Po dobu překryvu kouzel platí případně silnější efekt (podle Stupně pozice, ze které bylo Kouzlo Sesláno, nebo podle hodu kostky atp.). Pokud vícekrát Seslané kouzlo vynucuje hod na Záchranu, hází si Cíl jen jednou proti kouzlu s vyšším SO. Následky kouzel se můžou sčítat bez omezení.

**Příklad: ** *Najdi Přítelíčka má jako efekt přivolání Přítelíčka (Protikouzlo přivolání zabrání). Následná přítomnost Přítelíčka je už následkem (Rozptyl magii Přítelíčka nezažene). Oblak dýk je průběžný efekt. Dva Oblaky dýk Seslané na stejné místo způsobí pouze jeden Zásah.*

Pokud dvě *různá* kouzla způsobují stejný efekt, tak se po dobu jejich společného působení tento efekt sčítá, pokud popis některého z kouzel neříká jinak.

*Pozn.: Dočasné body výdrže jsou následkem Kouzla, nikoliv efektem (Kouzlo je tvorovi dá a dále neúčinkuje – Dočasné body výdrže nelze odstranit Rozptýlením magie), ale nelze je sčítat, protože to zakazují pravidla pro samotné Dočasné body výdrže – pokud tvor obdrží nové Dočasné body výdrže, musí se rozhodnout, které si ponechá a které nechá propadnout. Při této příležitosti také připomeneme, že Dočasné body výdrže nejsou Body výdrže a Kouzla, která Body výdrže neubírají, ale jejichž efekt se jimi řídí (např. Spánek nebo Slovo moci: Zabij), Dočasné body výdrže ignorují.*

## Kouzla

Dále uvádíme základní seznam kouzel pro Jeskyně a draky spolu s přehledem kouzel Dostupných jednotlivým Povoláním.

### Online nástroje a přehledy 

Přehled a řazení kouzel v této příručce jsou udělané tak dobře, jak jen jsme to na tištěném papíru zvládli – nemá ale smysl zakrývat, že tištěná kniha má prostě svá omezení. Když se porozhlédneš po internetu, najdeš i v češtině velmi rychle vhodnější nástroje, v nichž jsou seznamy a popisy kouzel předem vytříděné nejen po Stupních, ale i po Povoláních, nebo je možné je filtrovat (podle Stupňů, Povolání, Škol, Typu způsobeného Zásahu atd.).

Pozor na to, že anglické nástroje pro 5E neobsahují původní kouzla vytvořená přímo pro JaD (v přehledech níže označená hvězdičkou) – zato obsahují několik kouzel ze základní příručky 5E a mnoho kouzel z jiných 5E příruček, která nejsou pro JaD licenčně dostupná. Všechna tato kouzla je možné v JaD bez problému použít, pokud se na tom ve skupině domluvíte.

<Card header="Detaily a omezení">

Pravidla se často snaží myslet na všechno – i když to reálně nemohou zvládnout. To platí zejména pro různá omezení a „pojistky", které jsou vepsané do fungování kouzel a schopností. Jsou dva způsoby, jak k tomu můžete přistoupit. Jako příklad si vezměme Kouzlo Přístřešek, které vytvoří ochranou Kopuli, kterou nepronikne nikdo a nic, co v ní nebylo v okamžiku seslání, a skrze kterou neprojde žádné kouzlo v žádném směru, a Kouzlo Ohnivá koule, u kterého je psáno, že vyletí ze sesilatelových prstů.

Můžete následovat logiku vepsaných omezení a jejich záměr. Například můžete říct, že i když je psáno, že Ohnivá koule vyletí ze špiček Sesilatelových prstů, a i když Sesilatel může skrze Kopuli prostrčit jen kus ruky, tak to porušuje očividný záměr za vepsaným omezením. Sesilatel prostě musí z Kopule vyjít, aby mohl někam hodit Ohnivou kouli. S takovým přístupem bude vše fungovat, jak má, a jako autoři vám ho doporučujeme.

Nebo můžete vzít text pravidel jako doslovný popis magické reality a můžete hledat různé možnosti, jak dovést věci do důsledku a využít jich naplno – např. prostrkáváním nepřáteli reálně nezasažitelných konečků prstů z Kopule a vrháním Ohnivých koulí na nepřátele neschopné odpovědi. To může být zábavné – ale také to výrazně ovlivní užitečnost a sílu mnohých kouzel a schopností a tím i rovnováhu celé hry a dost možná i celého vašeho herního světa.

Samozřejmě, můžete zkusit jít střední cestou a například říct, že Sesilatel musí na vržení Ohnivé koule z Kopule vystoupit alespoň napůl a Kopule mu tak poskytne Poloviční kryt, ale neochrání ho zcela.

</Card>


<Card header="Výběr kouzel Povolání">

Výběr kouzel pro jednotlivá povolání se řídí dvěma ohledy – podrobný popis obou by byl nad rámec této knihy, avšak oba lze vypozorovat z výběrů samotných a oba jsou více tvůrčí alchymie než pevná pravidla.

Prvním ohledem je stylizace jednotlivých Povolání. Vybraná kouzla nabízí Povoláním takové nadpřirozené efekty a možnosti, jaké od nich hráči očekávají. To platí jak co do samotných projevů kouzel, tak i například co do způsobů jejich Sesílání (např. všechna Čarodějská kouzla lze Seslat v průběhu bojového Kola).

Druhým ohledem je herní vyváženost, respektive dodržení vzájemné výjimečnosti jednotlivých Povolání. Typicky například Mystičtí sesilatelé nemají přístup k Léčivé magii, ať už jde o obnovu Bodů výdrže, odstraňování Stavů, nebo léčbu Zranění.

Opět platí, že jde o obecná pravidla. Váš svět a fungování magie v něm můžou být odlišné a pokud seznamy kouzel Povolání upravíte, nejspíš to nebude problém. Pokud některé Povolání výrazněji omezíš, snaž se to něčím vyvážit.

</Card>

<Card header="Výběr kouzel pro hru">

Některá Kouzla a jejich možnosti se blízce váží k žánru a stylu hry a světa, v němž se hra odehrává. Typicky jde například o božská či přírodní Kouzla umožňující tvořit jídlo nebo oživovat mrtvé. Pokud taková Kouzla neodpovídají žánru vaší hry nebo povaze světa, v němž se hra odehrává, můžeš se k tomu postavit třemi způsoby:

Můžeš říct, že Hráčské postavy jsou těmito Kouzly z nějakého důvodu výjimečné a běžní Sesilatelé v daném světě je neovládají.

Můžeš Kouzla posunout na vyšší Stupeň (klidně i o hodně) a učinit je tak výrazně vzácnějšími, případně můžeš jejich Seslání spojit se specifickými podmínkami – obvykle se spotřebováním drahých surovin.

Nebo je můžeš ze hry zcela vyřadit.

Ať už se rozhodnete pro cokoliv, Hráči, kteří pravidla znají, by tuto skutečnost měli vědět předtím, než se případně rozhodnou pro hraní Povolání, které těmito Kouzly běžně vládne.

</Card>





<!--stackedit_data:
eyJoaXN0b3J5IjpbMTQ5NTUwMzI3LDEwMzA5NjEzNTgsLTY5Mj
YyMjI2NCw1NjQ2ODA0NTUsNTIyMDI1NjkxXX0=
-->
