# Úvod 
## Co jsou RPG

RPG hry se podobají čtení knihy nebo sledování filmu či seriálu, ale s tím rozdílem, že ty rozhoduješ o tom, co tvá oblíbená postava řekne nebo udělá. Popravdě to je ještě lepší – není  to jen tvůj oblíbený film nebo kniha, ve kterých neustále rozhoduješ o chování hlavní postavy, ale jsi to ty a tví kamarádi, kdo pro příběh všechny hlavní hrdiny i stvoří. A stejně tak to jste vy, kdo vytvoří i příběh samotný, dost možná včetně světa, v němž se odehrává. A navíc je to snadné!

RPG jsou o vyprávění a o fantazii. Jsou ale i o pravidlech, která hře dávají strukturu a pomáhají vám váš příběh vyprávět. A jsou i o kostkách a náhodě, která váš příběh spoluvytváří a činí ho nečekaným a překvapivým – a tím i dramatickým a napínavým!

V následující kapitole ti průběh hry popíšeme detailněji, ale nejsnazší způsob, jak si RPG představit, je prostě se na něj podívat. V dnešní době máš mnoho možností:

**Filmy a seriály**, zejména fanouškovské, ukazují podobu hraní RPG velmi věrně. Z české produkce můžeme doporučit např. filmovou sérii *Dračák*, z té zahraniční pak zejména zdravě parodickou filmovou sérii *Gamers*. K zahraničním filmům není dabing, ale obvykle jsou snadno k nalezení dobré titulky.

České titulky vznikly i ke dvěma ukázkovým hrám na slavných online kanálech: *D&Diesel* s Vinem Dieselem a *Tabletop Fate*.

Můžeš se podívat i na mnohé **živé herní streamy** nebo na **natáčené herní záznamy**. Vzhledem k proměnlivosti online a stream scény nebudeme doporučovat nic konkrétního, ale mnohé dobré pořady snadno najdeš odkázané na [www.d20.cz](https://link.d20.cz/JaDKostka) nebo na webu a sociálních sítích Jeskyní a draků.

A cože to vlastně znamená RPG? Česky to jsou „Hry na hraní rolí" či „Hry na hrdiny". Zažitá a tradiční zkratka RPG pochází z anglického „Roleplaying games". Dnes existuje bezpočet stolních RPG her, jako jsou Jeskyně a draci (a i mnoho počítačových, deskovkových a dalších), nicméně tou první, která vše začala, byla právě první, prapůvodní verze dnešní 5\. edice. Jaké „5. edice"? To vyžaduje menší vysvětlení:

## Důležité ujasnění

Některé věci jsou podivné. Například licenční práva. Kniha, kterou držíš v ruce, je celá založena na původní americké hře. Můžeme využívat její pravidla, a dokonce i mnohé původní texty. Co víc, autoři nás v tom dokonce přímo podporují! A to hodně, nejen symbolicky. Přesto nikde
nesmíme uvést jméno oné původní hry ani názvy s ní souvisejících oficiálních příruček.

Můžeme ti naznačit. Můžeme ti napovědět, že to je první a nejrozšířenější stolní RPG na světě. Můžeme prozradit, že jméno hry má něco společného s podzemími a s oheň chrlícími netvory z dávných mýtů. Můžeme i napsat, že jde o hru z *Critical Role* od Matta Mercera nebo z
*Dračáku 4* od Gergona.

Kniha Jeskyně a draci obsahuje vše, co ke hře potřebuješ, a časem doufáme vydat ještě víc. Na druhou stranu ti nechceme tajit, odkud jsme vzali inspiraci a kde můžeš už teď najít další zajímavé materiály. Právě naopak.

Abychom v této knize mohli o oné původní hře otevřeně mluvit a protože jsou JaD založené na její 5\. edici, nazýváme ji prostě jako **5. edice** – zkráceně **5E**. Na několika místech se zmiňujeme i o pár dalších příručkách, které k 5E vyšly. Používáme opět kódová jména – když si dohledáš názvy známých rozšiřujících příruček 5E, tak námi používané názvy snadno rozluštíš.

Ano, i když to zní zvláštně, tak je to nejen zcela legitimní, ale dokonce přesně tak, jak si to majitelé práv původní hry přáli. V Americe a ve světě to tak dělají mnozí další. Sami se nad tím usmíváme, ale to je všechno, co s tím můžeme dělat.

## Jeskyně a draci a 5. edice

Jeskyně a draci (JaD) jsou českou verzí poslední 5\. edice původní hry, na které jsou založené a která je nejen první, ale i dodnes světově nejúspěšnější hrou na hrdiny. Píšeme verzí, protože
licenční podmínky nedovolily vydání přímého překladu původní Knihy – což jsme pojali jako příležitost. JaD obsahují dostupná původní pravidla (základní pravidla, povolání, kouzla atp.) a doplňují je o vlastní původní tvorbu tam, kde bylo potřeba (zejména nové obory povolání), nebo
kde jsme chtěli vytvořit nový obsah, protože nám přišlo, že můžeme dodat o něco víc, než se nachází v původních 5E (např. popisy fantasy ras, pravidla pro bitvy a hrady a další).

**Jeskyně a draci jsou „5. edicí"**. Pokud si ke stolu sedneš s kamarády, kteří mají originální knihy 5E nebo jejich fanouškovské překlady, budete hrát tu samou hru a ve svých příručkách najdete ta samá pravidla (byť možná vysvětlená trochu jinými slovy).

Všechny materiály, které vyšly pro 5E, jsou použitelné i pro Jeskyně a draky. To se týká jak obsahu původních pravidel, tak pravidlových rozšíření (např. nové obory povolání a nová kouzla z příruček jako je třeba Xethova encyklopedie všeho) i dobrodružství a kampaní (jako je třeba Strakovo uřknutí, Pád do Avisu, Saň ze Sněžné špice a mnohé další). A naopak vše, co bylo vytvořeno pro JaD, je kompatibilní a vyvážené s obsahem původních 5E.

## Co tě v této knize čeká

V následující kapitole „***Základy***" ti zběžně vysvětlíme základní principy a pravidla hry. Základy tě nemají hru naučit, ale dát ti rychlý základní přehled všeho, co potřebuješ vědět, když jdeš hrát s někým, kdo už hru zná. Navíc by tato kapitola měla udělat čtení zbytku knížky
přehlednějším a pohodlnějším.

Druhá kapitola se jmenuje „***Tvorba postavy***" a přesně o to v ní jde. Na jejím konci budeš mít připravenou svou první postavu na 1. Úrovni a budeš se moct rovnou vrhnout do hry! A nejlepší na tom je, že ji ani nemusíš přečíst celou! Stačí ti jen pár vybraných pasáží, na které kapitola sama poukáže. **Pokud hru nepovedeš, tak ti na první hru budou první a druhá kapitola stačit a vše ostatní z této knížky si můžeš přečíst až později.**

Třetí kapitola „***Rasy***" je věnovaná podrobnému popisu několika fantasy Ras (jako jsou Elfové nebo Trpaslíci) a jejich Rodům (jako jsou Podzemní, Skalní a Světlí trpaslíci). I když obsahuje něco málo pravidel vztažených ke schopnostem těchto Ras, většina kapitoly je popisná, věnuje se jejich charakteru a společnostem a obsahuje rady k hraní za postavy, které k nim náleží. Nejdůležitější rady k hraní Rasy máš už ve 2. kapitole (strana 28), takže tuto můžeš odložit na později. Pokud máš ale před hrou čas, můžeš si přečíst něco víc alespoň ke své zvolené Rase (včetně Lidí).

Čtvrtá kapitola „***Povolání***" se zabývá Povoláními (jako jsou Bojovník, Čaroděj, Klerik nebo Tulák) a jejich Oborům. Obsahuje popis schopností všech Povolání až do nejvyšší, tedy 20. Úrovně. Pravidel je zde sice hodně, ale s většinou se můžeš seznámit až během hry. Vše důležité pro první hru najdeš už v 2. kapitole (strana 39), takže tuto můžeš nechat na později, stejně jako 3. kapitolu.

Pátá kapitola „***Detaily postavy***" rozebírá zbylé detaily postavy. Její největší část tvoří povídání o osobnosti, kultuře a původu postavy a obsahuje rozličná související doporučení a rady. Pokud máš možnost vytvořit si postavu ještě před hrou, bude dobré tuto kapitolu alespoň prolistovat.

Šestá kapitola „***Vybavení***" obsahuje nejen popisy možného vybavení na dobrodružné cesty, ale i pravidla pro Nosnost a Naložení. Počáteční vybavení tvé postavy je popsané už v 2. kapitole, takže tuhle kapitolu nemusíš číst, dokud ji nebudeš přímo potřebovat.

V sedmé kapitole „***Pomůcky a organizace***" najdeš základní rady pro organizaci hry a zejména přehled mezi hráči nejoblíbenějších herních pomůcek s doporučeními k jejich používání. Pár slov je věnováno i online hraní a velmi letmo je zmíněno i streamování. Pokud jsi to ty, kdo organizuje první herní sezení, podívej se do kapitoly ještě před ním – jinak ji zatím můžeš odložit.

Osmá kapitola „***Hraní hry***" popisuje pravidla, postupy, návody a rady, které se týkají samotného hraní hry. Jde jak o obecné záležitosti (sociální interakce, používání Vlastností a Dovedností nebo boj), tak o specifická pravidla (pády z výšky, pomáhání si aj.). Pokud máš hotovou svou postavu a máš před hrou čas, tak si tuto kapitolu alespoň prolistuj. Pokud nikdo z tvojí skupiny ještě nikdy JaD ani 5E nehrál, bude si ji muset alespoň jeden z vás (ideálně Průvodce hrou, zkracovaný „PH") poctivě přečíst.

Devátá kapitola „***Vedení hry***" je určena pro začínající PH a obsahuje souhrn základních pravidel a nejužitečnějších postupů a rad pro vedení vašich prvních her. **Pokud budeš hrát jako Průvodce hrou, tak si tuto kapitolu přečti ještě před hrou.**

Desátá kapitola „***Magie***" objasňuje pár zbývajících pravidel a detailů, které ještě nebyly popsány v kapitole Povolání, a hlavně obsahuje seznam kouzel jednotlivých Povolání. Pokud hraješ kouzlící Povolání (tzv. Sesilatele), přečti si v této kapitole ještě před samotnou hrou popisy kouzel, která Znáš. Zbytek kapitoly můžeš klidně nechat na později.

Jedenáctá kapitola „***Kouzelné předměty***" obsahuje podrobný popis Kouzelných předmětů. Tuto kapitolu na první hru nepotřebuješ a klidně si ji můžeš přečíst až později.

Dvanáctá kapitola „***Protivníci a netvoři***" obsahuje popis tvorby vyvážených střetnutí a popisy mnoha různých nepřátel, od stráží až po rozmanité netvory. **Jako Průvodce hrou si přečti alespoň její první část.** 

Třináctá kapitola „***Stavy a Nemoci***" obsahuje podrobný popis Stavů. **Pokud budeš Průvodcem hrou ty, tuto kapitolu si před hrou alespoň prolistuj.** Na úplném konci knihy pak najdeš **abecední seznamy všech kouzel a Kouzelných předmětů** a **vzorové karty postavy a skupiny**.

## Kde najít víc?

Tato příručka obsahuje vše, co ke hře potřebuješ. Může se ale stát, že budeš chtít víc. V takovém případě ti doporučujeme vydat se nejprve na tato místa:

**[www.imago.cz](https://www.imago.cz/)** prodává mnoho hezkých a užitečných věcí k hraní – od PDF verze pravidel za dobrovolný příspěvek ([bit.ly/pdf-jad](https://www.imago.cz/jeskyne-a-draci-ebook)) přes kostky, mazací mapy se smývacími fixami a figurkami, bloky a zástěny až po odznáčky a nástěnné plakáty ([bit.ly/vse-pro-hrace-jad](https://www.imago.cz/rpg-jeskyne-a-draci)). A doručí ti to až domů!

Když tam budeš, podívej se i na ostatní produkty **[nakladatelství Mytago](https://www.mytago.cz/)** – kromě mnoha zajímavých přeložených a vlastních produktů u něj najdeš i rozmanitou nadšeneckou tvorbu, kterou Mytago fanouškům publikovalo (od jiných RPG her až po RPG inspirované komiksy).

Na webu hry, [www.jeskyneadraci.cz](https://www.jeskyneadraci.cz/), najdeš aktuality, autorské doplňky i „uznanou" či „zvýrazněnou" fanouškovskou tvorbu.

**Kostka, tedy [www.d20.cz](https://link.d20.cz/JaDKostka)**, je internetovým domovem autorů stojících za vznikem této knihy. Najdeš tam spoustu článků s radami, nápady, novinkami, překlady zahraničních autorů, vlastní autorskou tvorbou a dalším zajímavým obsahem, diskuse na všemožná témata, otevřenou komunitu mnoha hráčů a především překlady původních pravidel a dalších materiálů. Pokud hledáš radu nebo předpřipravené dobrodružství, Kostka je to pravé místo, kde začít! Kostka je i domovem pro:

**[JaDsrd.d20.cz](JaDsrd.d20.cz)** je místem, kde zdarma najdeš celý text Jeskyní a draků ve snadno přístupné, prohledavatelné a odkazovatelné online podobě.

## Hledání spoluhráčů

K hraní JaD potřebuješ další dva až pět spoluhráčů (dá se hrát i ve dvou, ale je to pak trochu jiná hra, nebo i ve více lidech, ale pak je trochu těžší zajistit, aby se hrou pořád bavili všichni). Věk, pohlaví a ani nic dalšího nehraje moc roli (i když hraní s malými dětmi má svá specifika), ale je potřeba, aby si zúčastnění dokázali najít na hru několik hodin ve stejnou dobu, během které je nebude nic rušit.

**Pokud ještě nemáš žádné spoluhráče**, tak se nemusíš bát! Nastuduj si pravidla a pozvi ke hře pár kamarádek a kamarádů. Pokud nevíš, od kterých začít, zkus to od těch, kteří čtou dobrodružnou literaturu nebo fantasy knížky, hrají jiné společenské hry (deskovky, larpy, únikovky) nebo příběhové PC hry (PC RPG nebo adventury) – existuje vysoká šance, že takoví už o stolních RPG hrách alespoň slyšeli. Ale i kdyby ne, nevadí – RPG jsou populární a společenské hry, které se lidem snadno zalíbí.

**Pokud žádné spoluhráče neseženeš**, s nějakými se můžeš i seznámit! Zkus napsat na některou sociální síť Jeskyní a draků nebo se podívej na Kostku ([www.d20.cz](https://link.d20.cz/JaDKostka)), která je centrem 5E a JaD komunity v Česku a na Slovensku. Kromě možnosti zkusit najít spoluhráče z tvého okolí v tématu věnovaném shánění hráčů můžeš zkusit navštívit i některá z otevřených hraní, které lidé okolo Kostky pořádají
v různých městech a na mnoha akcích.

**Pokud nemáš žádné spoluhráče v okolí**, můžeš zkusit hrát s někým online přes videochat. Taková hra má sice nějaká drobná specifika navíc, ale v zásadě probíhá velmi podobně jako hra naživo (ostatně viz některé herní streamy odkázané výše). Pro hraní online existují i speciální webové stránky, neboli „virtuální herní stoly" („virtual tabletops", „VTT") a mnohým z nich česká 5E komunita zajistila i překlad (zejména ovládacích prvků a na stránce dostupných pravidel). Doporučení dobrých aktuálních online nástrojů najdeš opět na [Kostce (www.d20.cz)](https://link.d20.cz/JaDKostka) a na webu a sociálních sítích Jeskyní a draků.

<!--stackedit_data:
eyJoaXN0b3J5IjpbNDYyOTE0NDExLDQ1MjU0OTE0OSwxNTMzMD
U0NjQsLTE3OTM0ODM1OTQsOTE4OTQ2NzUwLDQyMzA1MzA3LC0x
NTI4OTYzNTM5LC0xMDk4NDY1NzkyLDEyNzEwNDM4NjcsLTE4NT
A1NDEzMDBdfQ==
-->