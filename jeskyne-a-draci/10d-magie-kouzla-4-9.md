### 4. Stupeň

#### Černá chapadla

*Vyvolávání 4. Stupně*

**Vyvolání:** 1 Akce

**Dosah:** 18 sáhů

**Složky:** V, P, S (kus chapadla z Obří chobotnice nebo Obří olihně)

**Trvání:** Soustředění, až 1 minuta

**Povolání:** Kouzelník

V Dosahu kouzla vyber čtverec o straně čtyři sáhy. Pokryjí ho černá chapadla a po dobu Trvání kouzla je tato oblast považována za Těžký terén.

Když tvor poprvé ve svém Tahu vstoupí do ovlivněné oblasti nebo v ní svůj Tah začne, musí uspět v Záchranném hodu na Obratnost, jinak utrpí Drtivý zásah za 3k6 Bodů výdrže a je chapadly Zadržený až do konce Trvání kouzla. Tvor, který začne v oblasti svůj Tah a je už chapadly Zadržený, utrpí Drtivý zásah za 3k6 Bodů výdrže.

Tvor Zadržený chapadly může použít svou Akci k hodu na Sílu nebo Obratnost (dle své volby) proti tvému SO Záchrany Kouzel. V případě úspěchu se osvobodí.

*Pozn. – Původní název: V 5E toto Kouzlo začíná jménem svého tvůrce na „E".*

#### Dimenzionální dveře

*Vyvolávání 4. Stupně*

**Vyvolání:** 1 Akce

**Dosah:** 100 sáhů

**Složky:** V

**Trvání:** ihned

**Povolání:** Bard, Čaroděj, Černokněžník, Kouzelník

Teleportuješ se ze svého současného místa na kterékoliv jiné místo v Dosahu kouzla, na které si přeješ. Může to být místo, které vidíš nebo které si umíš představit, případně které popíšeš pomocí směru a vzdálenosti, například: „40 sáhů kolmo dolů" nebo „nahoru severozápadně pod úhlem 45 stupňů, 60 sáhů daleko".

Můžeš s sebou vzít předměty, pokud nejsou těžší, než dokážeš unést. Můžeš s sebou vzít i jednoho tvora tvé či menší velikosti, který s tím souhlasí, a jeho vybavení, které unese. Když Kouzlo Sesíláš, musí být Tvor do jednoho sáhu od tebe.

Pokud by ses měl přenést na místo, které je obsazené, například nějakým předmětem nebo tvorem, ty i tvůj spolucestující tvor utrpíte každý Silový zásah za 4k6 Bodů výdrže a Kouzlo vás nepřenese.

#### Fantóm

*Iluze 4. Stupně*

**Vyvolání:** 1 Akce

**Dosah:** 24 sáhů

**Složky:** V, P

**Trvání:** Soustředění, až 1 minuta

**Povolání:** Kouzelník

Zvol jednoho Tvora v Dosahu kouzla. Po vzoru jeho nočních můr vytvoříš jednu iluzorní bytost, která je viditelná jen jemu samému. Cíl musí uspět v Záchranném hodu na Moudrost, jinak se stane po dobu Trvání kouzla Vystrašeným. Dokud Kouzlo neskončí, musí tvor na konci každého svého Tahu uspět v Záchranném hodu na Moudrost, jinak utrpí Psychický zásah za 4k10 Bodů výdrže. Když v Záchranném hodu uspěje, Kouzlo skončí.

Pokud Sešleš toto Kouzlo s použitím Pozice 5. či vyššího Stupně, Zásah se zvýší o 1k10 Bodů výdrže za každý Stupeň nad 4.

#### Hniloba

*Nekromancie 4. Stupně*

**Vyvolání:** 1 Akce

**Dosah:** 6 sáhů

**Složky:** V, P

**Trvání:** ihned

**Povolání:** Čaroděj, Černokněžník, Druid, Kouzelník

Přes tvora dle tvé volby, kterého vidíš v Dosahu kouzla, se přežene vlna nekromantické energie a vysaje z jeho těla vláhu a vitalitu. Cíl musí uspět v Záchranném hodu na Odolnost, jinak utrpí Nekrotický zásah za 8k8 Bodů výdrže, při úspěchu za polovinu. Toto Kouzlo nepůsobí na Nemrtvé a Výtvory.

Pokud za Cíl vybereš rostlinného tvora nebo magickou rostlinu, má k Záchrannému hodu Nevýhodu a Kouzlo mu způsobí maximální hodnotu Zásahu. Pokud za Cíl vybereš nemagickou rostlinu, která není tvor, například obyčejný strom nebo keř, nehází si Záchranný hod a jednoduše uvadne a uhyne.

Pokud Sešleš toto Kouzlo s použitím Pozice 5. či vyššího Stupně, Zásah se zvýší o 1k8 Bodů výdrže za každý Stupeň nad 4.

#### Kamenná kůže

*Vymítání 4. Stupně*

**Vyvolání:** 1 Akce

**Dosah:** dotyk

**Složky:** V, P, S (diamantový prach v hodnotě alespoň 100 zl, který je Kouzlem spotřebován)

**Trvání:** Soustředění, až 1 hodina

**Povolání:** Čaroděj, Druid, Hraničář, Kouzelník

Toto Kouzlo způsobí, že tělo tvora, kterého se dotkneš a který s tím souhlasí, ztvrdne jako kámen. Dokud Kouzlo neskončí, je Cíl Odolný vůči nemagickým Bodným, Drtivým a Sečným zásahům.

#### Klamný prostor

*Iluze 4. Stupně*

**Vyvolání:** 10 minut

**Dosah:** 60 sáhů

**Složky:** V, P, S (kámen, větvička a kus zelené rostliny)

**Trvání:** 24 hodin

**Povolání:** Bard, Černokněžník, Druid, Kouzelník

V Krychli o hraně třicet sáhů v Dosahu kouzla vytvoříš přírodní terén, který vypadá, zní a voní jako nějaký jiný druh přírodního terénu. Otevřené pole nebo cesta může připomínat bažinu, kopec, rozsedlinu nebo nějaký jiný těžký či neprůchodný terén.

Rybník může vypadat jako travnatá louka, sráz jako mírný svah, balvany posetá rokle jako široká a hladká silnice. Postavené budovy, vybavení a tvorové v oblasti nezmění svůj vzhled.

Hmatové vlastnosti terénu se nezmění, takže tvorové, kteří do oblasti vstoupí, iluzi nejspíš prohlédnou. Pokud není rozdíl patrný z doteku, může si tvor, který pečlivě prozkoumá iluzi, hodit na Ověření inteligence (Pátrání) proti tvému SO Záchrany kouzla, a pokud uspěje, iluzi prohlédne. Pokud tvor odhalí, že jde o iluzi, vidí ji jako nejasný obraz na původním terénu.

#### Kořeny omotání

*Transmutace 4. Stupně*

**Vyvolání:** 1 Akce

**Dosah:** 6 sáhů (Dráha 12 sáhů)

**Složky:** V, P, S (semínko stromu zabalené v hlíně, které je Kouzlem spotřebováno)

**Trvání:** Soustředění, až 1 minuta

**Povolání:** Druid, Hraničář

Semínko hodíš na zem do šesti sáhů od sebe. Z tohoto místa vyrostou v tebou zvoleném směru kořeny v jeden sáh široké a dvanáct sáhů dlouhé Dráze. Každý tvor, který se buď v zasažené oblasti nachází při Seslání kouzla, nebo který do ní ve svém Tahu poprvé vstoupí či v ní svůj Tah začne, musí uspět v Záchranném hodu na Sílu, jinak se okolo něj kořeny omotají a stane se Chyceným. Jako Akci se tvor může pokusit osvobodit hodem na Sílu. Obrovští a větší tvorové mají na všechny hody proti Kouzlu Výhodu.

Ve svém Tahu můžeš použít svou Akci a nechat kořeny dále rozrůst. Vyber místo do dvanácti sáhů od sebe, na kterém se už Kořeny omotání nacházejí. Z něj se v tebou zvoleném směru rozroste nová, jeden sáh široká a až čtyři sáhy dlouhá Dráha.

Kořeny jsou považovány za Těžký terén, ale lze je zničit. Každý jejich čtvereční sáh má OČ 13, 20 Bodů výdrže, je Imunní vůči Psychickým zásahům, Zranitelný Sečnými a Ohnivými zásahy a automaticky selže ve všech Záchranných hodech. Zničení části kořenů nemá žádný vliv na zbytek.

#### Ledová bouře

*Zaklínání 4. Stupně*

**Vyvolání:** 1 Akce

**Dosah:** 60 sáhů

**Složky:** V, P, S (špetka prachu a pár kapek vody)

**Trvání:** ihned

**Povolání:** Čaroděj, Druid, Kouzelník

Ve Válci s poloměrem čtyři sáhy, výškou osm sáhů a středem v bodě v Dosahu kouzla spadnou jako kámen tvrdé, ledové kroupy. Každý tvor ve Válci musí uspět v Záchranném hodu na Obratnost, jinak utrpí Drtivý zásah za 2k8 Bodů výdrže a Chladný zásah za 4k6 Bodů výdrže, při úspěchu za polovinu.

Kroupy promění oblast účinku bouře až do konce tvého příštího Tahu v Těžký terén.

Pokud Sešleš toto Kouzlo s použitím Pozice 5. či vyššího Stupně, Drtivý zásah se zvýší o 1k8 Bodů výdrže za každý Stupeň nad 4.

#### Mocná neviditelnost

*Iluze 4. Stupně*

**Vyvolání:** 1 Akce

**Dosah:** dotyk

**Složky:** V, P

**Trvání:** Soustředění, až 1 minuta

**Povolání:** Bard, Čaroděj, Kouzelník

Ty nebo tvor, kterého se dotkneš, se stanete Neviditelnými, dokud Kouzlo neskončí. Vše, co Cíl kouzla nese, je Neviditelné, dokud to neodloží.

#### Mystické oko

*Věštění 4. Stupně*

**Vyvolání:** 1 Akce

**Dosah:** 6 sáhů

**Složky:** V, P, S (kousek netopýří kůže)

**Trvání:** Soustředění, až 1 hodina

**Povolání:** Kouzelník

V rámci Dosahu kouzla vytvoříš neviditelné magické oko, které se vznáší ve vzduchu po dobu Trvání kouzla.

Z tohoto oka mentálně přijímáš zrakový vjem. Oko má normální vidění a Vidění ve tmě na vzdálenost šest sáhů a může se dívat kterýmkoliv směrem.

Pomocí Akce můžeš pohnout okem libovolným směrem až o šest sáhů. Není žádné omezení, jak daleko se od tebe může oko vzdálit, ale nesmí vstoupit do jiné Sféry existence. Pevná bariéra blokuje jeho pohyb, ale oko se dokáže protáhnout i malým otvorem s průměrem alespoň 2,5 cm (jeden coul).

#### Najdi tvora

*Věštění 4. Stupně*

**Vyvolání:** 1 Akce

**Dosah:** Sesilatel

**Složky:** V, P, S (kus kožešiny z loveckého psa)

**Trvání:** Soustředění, až 1 hodina

**Povolání:** Bard, Druid, Hraničář, Klerik, Kouzelník, Paladin

Popiš nebo jmenuj tvora, kterého znáš. Pokud je do 200 sáhů od tebe, zjistíš směr k místu, kde se nachází. Pokud se tvor pohybuje, vnímáš směr jeho pohybu. Kouzlo dokáže najít konkrétního tvora, kterého znáš, nebo nejbližšího tvora konkrétního druhu (například Humanoida nebo Jednorožce), pokud ti je tento druh známý. Za známého je považován tvor alespoň jednou viděný ze vzdálenosti šesti sáhů nebo menší. Pokud je jmenovaný či popsaný tvor v jiné podobě, například pod působením účinků Kouzla Proměň tvora, Kouzlo ho nenajde.

Toto Kouzlo nedokáže najít tvora, pokud přímou cestu mezi ním a tebou přehrazují alespoň dva sáhy tekoucí vody.

#### Nepoddajná koule

*Zaklínání 4. Stupně*

**Vyvolání:** 1 Akce

**Dosah:** 6 sáhů

**Složky:** V, P, S (polokoule z čirého křišťálu a odpovídající polokoule z arabské gumy)

**Trvání:** Soustředění, až 1 minuta

**Povolání:** Kouzelník

Koule třpytivé síly obklopí Velkého nebo menšího tvora či předmět v Dosahu. Tvor, který s tím nesouhlasí, musí uspět v Záchranném hodu na Obratnost, jinak je obklopen na dobu Trvání kouzla. Skrz bariéru nic nepronikne – žádné fyzické předměty, energie ani účinky ostatních kouzel – ani dovnitř, ani ven, ačkoliv tvor může v kouli dýchat. Koule je Imunní vůči všem Zásahům a tvora nebo předmět uvnitř nelze Zasáhnout, zranit či poškodit Útoky ani účinky vycházejícími zvenku – a naopak tvor uvnitř koule nemůže zranit či poškodit nic venku.

Koule sama nic neváží a je tak akorát velká, aby pojala tvora či předmět uvnitř. Obklopený tvor může pomocí své Akce tlačit na stěny koule, a tak jí koulet až svou poloviční Rychlostí. Kouli také můžou zvednout a přesunout ostatní tvorové.

Kouzlo Rozklad, které má Kouli samotnou jako svůj Cíl, ji zničí, aniž by zranilo či poškodilo někoho či něco uvnitř.

*Pozn. – Původní název: V 5E toto Kouzlo stvořil mág začínající na „O", jehož jménem původní název Kouzla začíná.*

#### Nutkání

*Očarování 4. Stupně*

**Vyvolání:** 1 Akce

**Dosah:** 6 sáhů

**Složky:** V, P

**Trvání:** Soustředění, až 1 minuta

**Povolání:** Bard

Tvorové dle tvé volby, které vidíš v Dosahu kouzla a kteří tě slyší, si musí hodit Záchranný hod na Moudrost. Při úspěchu není Cíl Kouzlem nijak ovlivněn. Pokud Cíl nemůže být Zmámen, automaticky v tomto Záchranném hodu uspěje.

Tvorové, kteří v Záchranném hodu neuspěli, jsou Kouzlem ovlivněni. V každém svém Tahu můžeš použít Bonusovou akci k určení jednoho přímého směru. Ovlivnění tvorové můžou na začátku svého Tahu provést svou Akci, pak se ale musí Pohnout ve zvoleném směru o celou svou Rychlost. Poté si Cíl může hodit Záchranný hod na Moudrost znovu a v případě úspěchu pro sebe efekt Kouzla ukončit.

Cíl není nucen pohnout se do očividně smrtící nástrahy, například do ohně či jámy, ale při pohybu určeným směrem bude vyvolávat Příležitostné útoky.

#### Obří hmyz

*Transmutace 4. Stupně*

**Vyvolání:** 1 Akce

**Dosah:** 6 sáhů

**Složky:** V, P

**Trvání:** Soustředění, až 10 minut

**Povolání:** Druid

Na dobu Trvání proměníš buď až deset stonožek, tři pavouky, pět vos, nebo jednoho škorpiona v Dosahu kouzla v obří verzi jejich přírodních forem. Stonožka se stane Obří stonožkou, pavouk se stane Obřím pavoukem, vosa se stane Obří vosou a škorpion se stane Obřím škorpionem.

Každý tvor splní tebou vyřčené příkazy a v boji jednají každé Kolo ve tvém Tahu. PH má statistiky těchto tvorů a vyřeší jejich Akce a Pohyb.

Tvor vydrží v obří velikosti po dobu Trvání kouzla, dokud mu neklesnou Body výdrže na 0 nebo dokud nepoužiješ Akci ke zrušení účinku Kouzla na daného tvora.

PH ti může umožnit zvolit i jiné Cíle. Například, pokud proměníš včelu, její obří verze může mít stejné statistiky jako Obří vosa.

#### Ohnivá zeď

*Zaklínání 4. Stupně*

**Vyvolání:** 1 Akce

**Dosah:** 24 sáhů

**Složky:** V, P, S (kousek fosforu)

**Trvání:** Soustředění, až 1 minuta

**Povolání:** Čaroděj, Druid, Kouzelník

V rámci Dosahu kouzla vytvoříš na pevném povrchu ohnivou zeď. Můžeš ji vytvořit až dvanáct sáhů dlouhou, až čtyři sáhy vysokou a až 30 cm (jednu stopu) tlustou, nebo ji můžeš zformovat do kruhu s poloměrem až dva sáhy, se čtyřmi sáhy výšky a až 30 cm (jednou stopou) tloušťky. Zeď je neprůhledná a vydrží po dobu Trvání.

Když se zeď objeví, každý tvor v její oblasti musí uspět v Záchranném hodu na Obratnost, jinak utrpí Ohnivý zásah za 5k8 Bodů výdrže, při úspěchu za polovinu. Stejný Zásah obdrží také každý tvor, který do Zdi ve svém Tahu poprvé vstoupí nebo který v ní svůj Tah skončí.

Při Seslání kouzla vyber jednu stranu zdi. Každý tvor, který skončí svůj Tah do dvou sáhů od zdi na této její straně, je také Zasažen ohněm za 5k8 Bodů výdrže. Tvorové na druhé straně zdi jí nijak ovlivněni nejsou (pokud do ní nevkročí, nespadnou nebo nejsou strčeni).

Pokud Sešleš toto Kouzlo s použitím Pozice 5. či vyššího Stupně, Zásah se zvýší o 1k8 Bodů výdrže za každý Stupeň nad 4.

#### Ohnivý štít

*Zaklínání 4. Stupně*

**Vyvolání:** 1 Akce

**Dosah:** Sesilatel

**Složky:** V, P, S (kousek fosforu nebo světluška)

**Trvání:** 10 minut

**Povolání:** Kouzelník

Po dobu Trvání kouzla ovinou tvé tělo tenké plameny a osvítí Jasným světlem kruh o poloměru dva sáhy a další dva sáhy dosvítí Slabým světlem. Kouzlo můžeš předčasně ukončit použitím Akce.

Plameny ti poskytnou buď horký, nebo mrazivý štít, dle tvé volby. Horký štít tě učiní Odolným vůči Chladnému zásahu a mrazivý štít tě učiní Odolným vůči Ohnivému zásahu.

Kdykoliv tě tvor vzdálený do jednoho sáhu od tebe Zasáhne Útokem na blízko, vyšlehne ze štítu plamen. Útočník utrpí buď Zásah ohněm za 2k8 Bodů výdrže z horkého štítu, nebo Zásah chladem za 2k8 Bodů výdrže z mrazivého štítu.

#### Ovládni vodu

*Transmutace 4. Stupně*

**Vyvolání:** 1 Akce

**Dosah:** 60 sáhů

**Složky:** V, P, S (kapka vody a špetka prachu)

**Trvání:** Soustředění, až 10 minut

**Povolání:** Druid, Klerik, Kouzelník

Dokud Kouzlo neskončí, ovládneš jakoukoliv volně stojící vodu v oblasti o rozsahu Krychle o hraně až dvacet sáhů. Při Sesílání tohoto Kouzla můžeš zvolit kterýkoliv z následujících efektů. Jako Akci ve svém Tahu můžeš zopakovat stejný účinek nebo zvolit jiný.

** Přesměrování toku.** Způsobíš, že se tekoucí voda v oblasti bude pohybovat směrem, který zvolíš, i kdyby měla téct přes překážky, přes zdi nebo v jiném nepravděpodobném směru. Voda se pohybuje v oblasti tebou určeným směrem, ale jakmile se dostane mimo oblast Kouzla, začne opět téct přirozeným způsobem. Dokud je voda v oblasti působení, pohybuje se tebou určeným směrem, a to až do té doby, kdy Kouzlo skončí nebo zvolíš jiný efekt.

**Rozhrnutí vody.** Způsobíš, že se voda v oblasti rozhrne a vytvoří se v ní brázda. Ta se rozšíří napříč oblastí Kouzla a oddělená voda vytvoří na každé straně brázdy stěnu. Brázda vydrží, dokud Kouzlo neskončí nebo dokud nezvolíš jiný efekt. Během příštího Kola pak voda brázdu pomalu naplní, dokud se vodní hladina zase neobnoví.

**Vodní vír.** Tento efekt je možné vyvolat pouze v mase vody o šířce alespoň deset sáhů a hloubce alespoň pět sáhů. Ve středu zvolené oblasti účinku vytvoříš pět sáhů hluboký vodní vír široký jeden sáh u svého dna a až deset sáhů u hladiny. Každý předmět a tvor ve vodě, který se nachází do pěti sáhů od okraje Víru, je každé Kolo tažen dva sáhy směrem k jeho středu. Tvor se může pokusit plavat pryč od Víru pomocí Ověření síly (Atletiky) proti tvému SO Záchrany kouzel.

Když tvor poprvé ve svém Tahu vstoupí do Víru nebo v něm svůj Tah začne, musí si hodit Záchranný hod na Sílu proti tvému SO Záchrany kouzel. Při selhání utrpí Drtivý zásah za 2k8 Bodů výdrže a je Vírem vtažen do konce Trvání kouzla či tohoto vybraného efektu nebo dokud se sám neosvobodí. Při úspěchu utrpí poloviční Zásah a vtažen není (pokud už nebyl vtažen dříve). Vtažený tvor může použít svou Akci ke snaze Víru uplavat Ověřením síly (Atletiky) s Nevýhodou proti tvému SO Záchrany kouzel. Pokud se dostane za hranici Víru, ze svého vtažení Vírem se osvobodí.

Předměty, které se ve svém Tahu poprvé dostanou do Víru nebo v něm svůj Tah začnou, automaticky obdrží Drtivý zásah za 2k8 Bodů výdrže.

**Záplava.** Způsobíš, že se vodní hladina veškeré stojaté vody v oblasti zvýší o čtyři sáhy. Pokud oblast obsahuje břeh, zaplavující voda se přelije na souš. Pokud zvolíš oblast v rámci velké vodní plochy, vytvoříš místo toho šest metrů vysokou vlnu, která se převalí z jedné strany oblasti na druhou a pak se zřítí. Lodě velikostí srovnatelné s Obrovskými tvory a menší, které se nacházejí v její trase, přenese vlna na druhou stranu. Takové lodě, stržené vlnou, mají 25% šanci, že se převrhnou.

Vodní hladina zůstane zvýšená, dokud Kouzlo neskončí nebo dokud nezvolíš jiný efekt. Pokud tento účinek vytvořil vlnu a na začátku tvého příštího Tahu je záplavový účinek stále aktivní, vlna se zopakuje.

#### Podrob Zvíře

*Očarování 4. Stupně*

**Vyvolání:** 1 Akce

**Dosah:** 12 sáhů

**Složky:** V, P

**Trvání:** Soustředění, až 1 minuta

**Povolání:** Čaroděj, Druid

Pokusíš se obalamutit Zvíře, které vidíš v Dosahu kouzla. To musí uspět v Záchranném hodu na Moudrost, jinak ho na dobu Trvání Zmámíš. Pokud s ním ty nebo tvorové, kteří jsou vůči tobě přátelští, bojujete, má k tomuto Záchrannému hodu Výhodu.

Zatímco je Zvíře Zmámené a jste ve stejné Sféře existence, máš s ním telepatické spojení. Když jsi při vědomí, můžeš mu skrze spojení telepaticky dávat příkazy (Akce není potřeba), které splní, jak nejlépe dovede. Můžeš mu zadat jednoduchou a obecnou činnost, například „Zaútoč na tamtoho tvora", „Běž tam" nebo „Přines ten předmět". Pokud Zvíře dokončí tvůj rozkaz a neobdrží od tebe další, bude se jen co nejlépe bránit a starat se o své bezpečí.

Pomocí své Akce můžeš nad Cílem převzít úplnou kontrolu. Do konce tvého příštího Tahu provádí tvor jen takové Akce, které zvolíš, a nedělá nic, co mu nedovolíš. Během této doby můžeš také použít jeho Reakci, ale to vyžaduje souběžné použití tvé vlastní Reakce.

Pokaždé, když Cíl utrpí Zásah, hodí si nový Záchranný hod na Moudrost. Když uspěje, Kouzlo skončí. Pokud Sešleš toto Kouzlo s použitím Pozice 5. Stupně, Trvání kouzla je Soustředění, až deset minut. Při použití Pozice 6. Stupně je Trvání kouzla Soustředění, až jedna hodina. Při použití Pozice 7. či vyššího Stupně je Trvání kouzla Soustředění, až osm hodin.

#### Proměň tvora

*Transmutace 4. Stupně*

**Vyvolání:** 1 Akce

**Dosah:** 12 sáhů

**Složky:** V, P, S (zámotek housenky)

**Trvání:** Soustředění, až 1 hodina

**Povolání:** Bard, Čaroděj, Druid, Kouzelník

Toto Kouzlo přemění tvora, kterého vidíš v Dosahu kouzla, do nové podoby nějakého Zvířete. Aby se Cíl, který s tím nesouhlasí, tomuto účinku vyhnul, musí uspět v Záchranném hodu na Moudrost. Tvaroměnec v Záchranném hodu automaticky uspěje. Toto Kouzlo nepůsobí na Cíl, který má 0 Bodů výdrže. Přeměna vydrží buď po dobu Trvání kouzla, dokud Body výdrže Cíle neklesnou na 0 nebo dokud tvor nezemře.

Novou podobou může být libovolné Zvíře, jehož Nebezpečnost je nižší nebo rovna Nebezpečnosti Cíle (nebo Úrovni Cíle, pokud nemá Nebezpečnost). Herní statistiky Cíle, včetně hodnot duševních Vlastností (Inteligence, Moudrost a Charisma), jsou nahrazeny statistikami zvoleného Zvířete. Cíl je omezený Akcemi, které může vykonávat z povahy nové podoby, a nemůže mluvit, Sesílat kouzla ani provádět jiné Akce, které vyžadují ruce či mluvení (a to vzhledem k ovlivnění duševních vlastností), ani v případě, že by to nová podoba fyzicky umožňovala. Tvorovo vybavení splyne s novou podobou a tvor ho nemůže aktivovat, používat, držet ani z něj mít jakýkoliv jiný prospěch. Cíl si ponechá své Přesvědčení a osobnost. Cíl převezme Body výdrže nové podoby. Když se tvor navrátí do své normální podoby, vrátí se mu počet Bodů výdrže, které měl před přeměnou. Pokud se Cíl navrátí do původní podoby kvůli snížení Bodů výdrže na 0, jakékoliv přebývající hodnoty Zásahů se přenesou do jeho normální podoby. Tvor upadne do Bezvědomí, pouze pokud by mu po odečtení přebývajících hodnot Zásahů zbylo 0 Bodů výdrže i v jeho původní podobě.

#### Soukromá svatyně

*Vymítání 4. Stupně*

**Vyvolání:** 10 minut

**Dosah:** 24 sáhů

**Složky:** V, P, S (tenká olověná fólie, kus neprůhledného skla, srolovaný kousek bavlny nebo tkaniny a rozdrcený olivín)

**Trvání:** 24 hodin

**Povolání:** Kouzelník

Magicky zabezpečíš oblast v Dosahu kouzla. Oblast je Krychle o hraně jeden až dvacet sáhů. Kouzlo vydrží po dobu Trvání nebo dokud nepoužiješ Akci pro jeho zrušení.

Při Sesílání tohoto Kouzla určíš, jaký druh ochrany má Kouzlo poskytovat. Zvolíš kterékoliv či všechny z následujících možností:

* Zvuky neprojdou skrz bariéru na okraji střežené oblasti.

* Bariéra střežené oblasti je tmavá a zamlžená a nelze skrz ni vidět (ani Viděním ve tmě).

* Senzory vytvořené Věšteckými kouzly se nemohou objevit uvnitř střežené oblasti ani neprojdou skrz bariéru na jejím obvodu.

* Tvory v oblasti nelze zvolit jako Cíle Věšteckých kouzel.

* Nefunguje teleportace ze střežené oblasti ani do ní.

* Sférické cestování je ve střežené oblasti blokováno.

Sesílání tohoto Kouzla na stejné místo každý den po dobu jednoho roku způsobí, že je tento účinek trvalý. Pokud Sešleš toto Kouzlo s použitím Pozice 5. či vyššího Stupně, můžeš zvětšit velikost hrany Krychle o dvacet sáhů za každý Stupeň nad 4. Například použitím Pozice kouzla 6. Stupně můžeš ochránit Krychli o hraně až šedesát sáhů.

*Pozn. – Původní název: V 5E je toto jedno z Kouzel vytvořených mágem na „M", po němž je Kouzlo i pojmenované.*

#### Strážce víry

*Vyvolávání 4. Stupně*

**Vyvolání:** 1 Akce

**Dosah:** 6 sáhů

**Složky:** V

**Trvání:** 8 hodin

**Povolání:** Klerik

Na volném místě dle tvé volby, které vidíš v Dosahu, se objeví Velký přízračný strážce a vznáší se tam po dobu Trvání. Strážce zabírá dané místo a je nezřetelný, kromě svého zářícího meče a lesknoucího se štítu ozdobeného symbolem tvého božstva.

Každý vůči tobě nepřátelský tvor, který se poprvé ve svém Tahu pohne na místo do dvou sáhů od Strážce, musí uspět v Záchranném hodu na Obratnost, jinak utrpí Zářivý zásah za 20 Bodů výdrže, při úspěchu za polovinu. Strážce zmizí, když rozdá Zásahy za 60 Bodů výdrže.

#### Tajná truhla

*Vyvolávání 4. Stupně*

**Vyvolání:** 1 Akce

**Dosah:** dotyk

**Složky:** V, P, S (kvalitní zdobená truhla, 100 x 60 x 60 cm (3 x 2 x 2 stopy), vyrobená ze vzácných materiálů v hodnotě alespoň 5 000 zl, a drobná replika vyrobená ze stejných materiálů v hodnotě alespoň 50 zl)

**Trvání:** ihned

**Povolání:** Kouzelník

Truhlu a vše, co je v ní, schováš do Éterické sféry. Musíš se dotknout truhly a miniaturní repliky, které slouží jako Surovinové složky Kouzla. Truhla pojme až třetinu metru krychlového (dvanáct stop krychlových) neživého materiálu (100 x 60 x 60 cm, resp. 3 x 2 x 2 stopy).

Zatímco je truhla v Éterické sféře, můžeš se pomocí své Akce dotknout repliky, a přivolat tak truhlu zpět. Objeví se na volném místě na zemi do jednoho sáhu od tebe. Truhlu můžeš poslat zpět do Éterické sféry, když se pomocí Akce dotkneš truhly i repliky. Po šedesáti dnech je za každý další den kumulativní 5% (1 na 1k20) šance, že účinek Kouzla skončí. Tento účinek skončí, i pokud Sešleš kouzlo znovu, pokud se replika truhly zničí nebo pokud se rozhodneš Kouzlo v rámci Akce ukončit. Pokud Kouzlo skončí a truhla je v Éterické  sféře, je nenávratně ztracena.

*Pozn. – Původní název: V 5E toto Kouzlo vymyslel mág na „L", jehož jménem původní název Kouzla začíná.*

#### Tvaruj kámen

*Transmutace 4. Stupně*

**Vyvolání:** 1 Akce

**Dosah:** dotyk

**Složky:** V, P, S (jemný jíl, který musí být vymodelovaný podobajícímu se kamennému předmětu)

**Trvání:** ihned

**Povolání:** Druid, Klerik, Kouzelník

Dotkneš se kamenného předmětu Střední či menší Třídy velikosti (nebo části kamene, jejíž žádný rozměr není větší než jeden sáh) a vytvaruješ ho do podoby, která vyhovuje tvému záměru. Můžeš například vytvarovat velký balvan do podoby zbraně, sochy či truhlíku, nebo můžeš vytvořit malý průchod kamennou zdí, pokud zeď není tlustší než jeden sáh. Můžeš také vytvarovat kamenné dveře nebo jejich rám, abys je utěsnil a udržel je zavřené. Předmět, který vytvoříš, může mít až dva panty a jednu petlici, ale jemnější mechanický detail není možný.

#### Věrný pes

*Vyvolávání 4. Stupně*

**Vyvolání:** 1 Akce

**Dosah:** 6 sáhů

**Složky:** V, P, S (malinká stříbrná píšťalka, kus kosti a šňůrka)

**Trvání:** 8 hodin

**Povolání:** Kouzelník

Na volném místě v Dosahu kouzla vyvoláš přízračného hlídacího psa. Ten na místě zůstane po dobu Trvání kouzla, dokud ho svou Akcí nezrušíš nebo dokud se od něj nevzdálíš dál než na dvacet sáhů.

Pes je Neviditelný pro všechny tvory kromě tebe a nelze ho Zasáhnout. Když se Malý nebo větší tvor přiblíží do šesti sáhů od něj, aniž by nejprve vyslovil heslo, které si určíš při Sesílání tohoto Kouzla, začne pes hlasitě štěkat. Pes vidí Neviditelné tvory, vidí i do Éterické sféry a ignoruje iluze.

Na začátku každého tvého Tahu se pes pokusí kousnout jednoho tvora do jednoho sáhu od něj, který je vůči tobě nepřátelský. Pes má Bonus k Útoku rovný tvé Opravě sesílací vlastnosti + tvému Zdatnostnímu bonusu a způsobuje Bodný zásah za 4k8 Bodů výdrže.

*Pozn. – Původní název: V 5E pes patřil původně mágovi, jehož jméno, stejně jako název Kouzla, začíná na „M".*

#### Věštění

*Věštění 4. Stupně (Rituál)*

**Vyvolání:** 1 Akce

**Dosah:** Sesilatel

**Složky:** V, P, S (kadidlo a obětní dar dle tvého náboženství, dohromady v hodnotě alespoň 25 zl, které jsou Kouzlem spotřebovány)

**Trvání:** ihned

**Povolání:** Klerik

Tvoje magie a nabídnutá oběť tě propojí s některým z bohů nebo božích služebníků. Položíš jednu otázku, týkající se specifického záměru, události nebo činnosti, která má nastat v následujících sedmi dnech. PH ti poskytne pravdivou odpověď.

Odpovědí může být krátké rčení, tajuplný rým nebo osudové znamení.

Kouzlo nebere v potaz možné okolnosti, které by mohly mít na výsledek budoucích událostí vliv, jako například Seslání dalších Kouzel, ztráta stávajícího nebo získání nového společníka.

Jestliže Sešleš kouzlo podruhé ještě před dokončením svého dalšího Dlouhého odpočinku, máš 25% šanci (hod 1–5 na 1k20), že odpověď bude náhodná. Za každé další Seslání před dokončením Dlouhého odpočinku se šance zvyšuje o dalších 25 %. Případný ověřovací hod provádí PH skrytě.

#### Volnost

*Vymítání 4. Stupně*

**Vyvolání:** 1 Akce

**Dosah:** dotyk

**Složky:** V, P, S (kožený řemínek připnutý kolem ruky nebo nějaký podobný přívěsek)

**Trvání:** 1 hodina

**Povolání:** Bard, Druid, Hraničář, Klerik

Dotkneš se tvora, který s tím souhlasí. Po dobu Trvání kouzla nepůsobí na Pohyb Cíle Těžký terén a kouzla a jiné magické účinky nemůžou omezit jeho Rychlost, ani ho nemůžou Paralyzovat či Zadržet.

Cíl také může utratit jeden sáh Pohybu k automatickému uniknutí z nemagického zadržení: například z okovů nebo z Chycení jiným tvorem. Prostředí pod vodou Pohyb ani Útoky Cíle nijak neomezuje.

#### Vypuzení

*Vymítání 4. Stupně*

**Vyvolání:** 1 Akce

**Dosah:** 12 sáhů

**Složky:** V, P, S (předmět, který se Cíli hnusí)

**Trvání:** Soustředění, až 1 minuta

**Povolání:** Čaroděj, Černokněžník, Klerik, Kouzelník, Paladin

Pokusíš se poslat jednoho tvora, kterého vidíš v Dosahu kouzla, do jiné Sféry existence. Cíl musí uspět v Záchranném hodu na Charisma, jinak je vypuzen. Pokud je Sféra existence, ve které se nacházíš spolu s Cílem, jeho domovskou Sférou, vypudíš ho do neškodné Polosféry, uvnitř které je Cíl Otřesený.

Zůstane v ní, dokud Kouzlo neskončí, následně se znovu objeví na místě, které opustil, nebo na nejbližším volném místě, pokud je jeho původní místo obsazené.

Pokud Cíl patří do jiné Sféry existence, než ve které se spolu nacházíte, vypudíš ho s tichým třesknutím zpět do jeho domovské Sféry. Pokud Kouzlo skončí před uplynutím jedné minuty, Cíl vypuzený do své domovské Sféry se znovu objeví na místě, které opustil, nebo na nejbližším volném místě, pokud je jeho původní místo obsazené. V opačném případě Cíl zůstane ve své domovské Sféře, dokud nenajde vlastní cestu k návratu, pokud o něj bude mít vůbec zájem.

Pokud Sešleš toto Kouzlo s použitím Pozice 5. či vyššího Stupně, můžeš za každý Stupeň nad 4. zvolit jako Cíl jednoho dalšího tvora.

#### Vyvolej lesní bytosti

*Vyvolávání 4. Stupně*

**Vyvolání:** 1 Akce

**Dosah:** 12 sáhů

**Složky:** V, P, S (jeden plod cesmíny za každého přivolávaného tvora)

**Trvání:** Soustředění, až 1 hodina

**Povolání:** Druid, Hraničář

Přivoláš Vílí tvory, kteří se objeví na volných místech, která vidíš v Dosahu kouzla. Zvol jednu z následujících možností pro to, co se objeví:

* Jeden Vílí tvor s Nebezpečností 2 či méně.

* Dva Vílí tvorové s Nebezpečností 1 či méně.

* Čtyři Vílí tvorové s Nebezpečností 1/2 či méně.

* Osm Vílích tvorů s Nebezpečností 1/4 či méně. Přivolaný tvor zmizí, když mu klesnou Body výdrže na 0, nebo když Kouzlo skončí.

Přivolaní tvorové jsou vůči tobě a tvým společníkům přátelští. Hoď za přivolané tvory na Iniciativu (jako skupinu), ve které budou mít své vlastní Tahy. Poslechnou jakýkoliv slovní rozkaz, který jim udělíš (Akce není potřeba). Pokud jim žádný rozkaz neudělíš, budou se jen bránit proti nepřátelským tvorům, ale jinak neudělají nic.

PH ti řekne statistiky přivolaných Vílích tvorů.

Pokud Sešleš toto Kouzlo s použitím Pozice vyššího Stupně, zvolíš jednu z výše uvedených přivolávacích možností, ale objeví se více tvorů: při použití Pozice 6\. či 7. Stupně dvakrát tolik a při použití Pozice 8. či 9\. Stupně třikrát tolik.

#### Vyvolej nižší Elementály

*Vyvolávání 4. Stupně*

**Vyvolání:** 1 minuta

**Dosah:** 18 sáhů

**Složky:** V, P

**Trvání:** Soustředění, až 1 hodina

**Povolání:** Druid, Kouzelník

Přivoláš Elementály, kteří se objeví na volných místech, která vidíš v Dosahu kouzla. Zvol jednu z následujících možností pro to, co se objeví:

* Jeden Elementál s Nebezpečností 2 či méně.

* Dva Elementálové s Nebezpečností 1 či méně.

* Čtyři Elementálové s Nebezpečností 1/2 či méně.

* Osm Elementálů s Nebezpečností 1/4 či méně.

Přivolaný Elementál zmizí, když mu klesnou Body výdrže na 0, nebo když Kouzlo skončí.

Přivolaní Elementálové jsou vůči tobě a tvým společníkům přátelští. Hoď za přivolané Elementály na Iniciativu (jako skupinu), ve které budou mít své vlastní Tahy. Poslechnou jakýkoliv slovní rozkaz, který jim udělíš (Akce není potřeba). Pokud jim žádný rozkaz neudělíš, budou se jen bránit proti nepřátelským tvorům, ale jinak neudělají nic.

PH ti řekne statistiky přivolaných Elementálů.

Pokud Sešleš toto Kouzlo s použitím Pozice vyššího Stupně, zvolíš jednu z výše uvedených přivolávacích možností, ale objeví se více Elementálů: při použití Pozice 6. či 7. Stupně dvakrát tolik a při použití Pozice 8. či 9. Stupně třikrát tolik.

#### Zhotov

*Transmutace 4. Stupně*

**Vyvolání:** 10 minut

**Dosah:** 24 sáhů

**Složky:** V, P

**Trvání:** ihned

**Povolání:** Kouzelník

Přeměníš surový materiál do produktu ze stejného materiálu. Například můžeš ze shluku stromů zhotovit dřevěný most, z kusu konopí lano a z plátna nebo vlny oblečení.

Zvol surový materiál, který vidíš v Dosahu. Pokud máš dostatečné množství surového materiálu, můžeš zhotovit Velký či menší předmět, který se vejde do Krychle o hraně dva sáhy, nebo do osmi propojených Krychlí o hraně jeden sáh. Pokud ale pracuješ s kovovým, kamenným nebo jiným nerostným materiálem, může být zhotovený předmět maximálně Střední (který se vejde do jedné Krychle o hraně jeden sáh). Kvalita předmětu vyrobeného Kouzlem odpovídá kvalitě surového materiálu.

Tímto Kouzlem nelze stvořit či přeměnit tvory ani Kouzelné předměty. Nelze ho také použít k výrobě předmětů, které zpravidla vyžadují vysoký stupeň řemeslného umu, například šperky, Zbraně, sklo nebo Zbroje, pokud nemáš Zdatnost s typem Řemeslnického nářadí, které se k výrobě takových předmětů používá.

#### Zmatek

*Očarování 4. Stupně*

**Vyvolání:** 1 Akce

**Dosah:** 18 sáhů

**Složky:** V, P, S (tři ořechové skořápky)

**Trvání:** Soustředění, až 1 minuta

**Povolání:** Bard, Čaroděj, Druid, Kouzelník

Toto Kouzlo napadne a poblouzní mysli tvorů, způsobí jim halucinace a přiměje je vykonat Akce mimo jejich kontrolu. Každý tvor v Kouli o poloměru dva sáhy se středem ve Výchozím bodě, který zvolíš v Dosahu kouzla, musí uspět v Záchranném hodu na Moudrost, jinak ho Kouzlo ovlivní.

Ovlivněný tvor nemůže Reagovat a na začátku každého svého Tahu určí své chování hodem 1k10 podle níže uvedené tabulky.

Na konci každého svého Tahu si ovlivněný Cíl může hodit Záchranný hod na Moudrost. Při úspěchu pro něj tento efekt skončí.

Pokud Sešleš toto Kouzlo s použitím Pozice 5. či vyššího Stupně, poloměr Koule se zvýší o jeden sáh za každý Stupeň nad 4.

| k10 | Chování |
| --- | --- |
| 1 | Tvor použije veškerý svůj Pohyb k pohybu v náhodném směru. K určení směru přiřaď každému číslu směr a hoď k8. V tomto Tahu neprovede tvor žádnou Akci. |
| 2−6 | Tvor se v tomto Tahu nepohne ani neprovede Akci. |
| 7−8 | Tvor provede pomocí své Akce Útok na blízko proti náhodně určenému tvorovi ve svém Dosahu. Pokud v jeho Dosahu nikdo není, neprovede v tomto Tahu nic. |
| 9−10 | Tvor se může pohybovat a jednat normálně. |

#### Znamení proti smrti

*Vymítání 4. Stupně*

**Vyvolání:** 1 Akce

**Dosah:** dotyk

**Složky:** V, P

**Trvání:** 8 hodin

**Povolání:** Klerik, Paladin

Dotkneš se tvora a poskytneš mu určitou míru ochrany před smrtí.

Pokud mají Cíli v důsledku Zásahu klesnout Body výdrže na 0, klesnou mu pouze na 1 a Kouzlo skončí.

Pokud je Cíl vystaven efektu, který by ho zabil bez způsobení Zásahu, tento efekt selže a Kouzlo skončí.

### 5.  Stupeň

#### Dvojník

*Iluze 5. Stupně*

**Vyvolání:** 1 Akce

**Dosah:** Sesilatel

**Složky:** P

**Trvání:** Soustředění, až 1 hodina

**Povolání:** Bard, Kouzelník

Zneviditelníš se a v ten samý okamžik se na stejném místě objeví tvůj iluzorní dvojník. Dvojník vydrží po dobu Trvání, ale tvá neviditelnost skončí, pokud zaútočíš nebo Sešleš kouzlo.

Pomocí své Akce můžeš svým iluzorním dvojníkem pohybovat až svou dvojnásobnou Rychlostí a přimět ho gestikulovat, mluvit a chovat se, jakkoliv určíš. Vidíš jeho očima a slyšíš jeho ušima, jako bys byl na jeho místě. V každém svém Tahu můžeš jako Bonusovou akci přepnout z jeho smyslů na své nebo naopak. Zatímco vnímáš skrz jeho smysly, máš Stavy Oslepený a Ohlušený vůči svému vlastnímu okolí.

#### Hmyzí zhouba

*Vyvolávání 5. Stupně*

**Vyvolání:** 1 Akce

**Dosah:** 60 sáhů

**Složky:** V, P, S (špetka cukru, pár zrn obilí a trocha tuku)

**Trvání:** Soustředění, až 10 minut

**Povolání:** Čaroděj, Druid, Klerik

Roj kousajících kobylek vyplní Kouli o poloměru čtyři sáhy se středem v tebou zvoleném Výchozím bodě v Dosahu kouzla. Koule hmyzího roje se šíří kolem rohů a vydrží po dobu Trvání kouzla. Oblast Kouzla je Slabě zahalená a je považována za Těžký terén.

Když se Koule hmyzu objeví, každý tvor v ní musí uspět v Záchranném hodu na Odolnost, jinak utrpí Bodný zásah za 4k10 Bodů výdrže, při úspěchu za polovinu. Tvor si také musí hodit tento Záchranný hod, když do oblasti Kouzla poprvé ve svém Tahu vstoupí nebo když v ní svůj Tah skončí.

Pokud Sešleš toto Kouzlo s použitím Pozice 6. či vyššího Stupně, Zásah se zvýší o 1k10 Bodů výdrže za každý Stupeň nad 5.

#### Hromadné přestrojení

*Iluze 5. Stupně*

**Vyvolání:** 1 Akce

**Dosah:** 6 sáhů

**Složky:** V, P

**Trvání:** 8 hodin

**Povolání:** Bard, Čaroděj, Kouzelník

Toto Kouzlo ti umožňuje změnit vzhled libovolnému počtu tvorů, které vidíš v Dosahu kouzla. Každému Cíli, který zvolíš, dáš nový, iluzorní vzhled. Cíl, který s tím nesouhlasí, si může hodit Záchranný hod na Charisma, a pokud uspěje, Kouzlo na něj nepůsobí.

Kouzlo napohled změní fyzickou podobu tvorů, včetně oblečení, Zbroje, Zbraní a ostatního vybavení. Každý tvor může vypadat až o 30 cm (jednu stopu) menší či větší a hubenější nebo tlustší, než opravdu je. Musíš zachovat stejný typ těla, takže musíš zvolit tvar, který má stejné základní rozložení končetin, jinak je ale rozsah iluze na tobě. Iluze vydrží po dobu Trvání kouzla, pokud ji pomocí své Akce nezrušíš dříve.

Změny vytvořené tímto Kouzlem neuspějí při fyzické kontrole. Pokud tvorovi tímto Kouzlem přidáš například klobouk, budou jím procházet předměty a každý, kdo se ho dotkne, nic neucítí nebo ucítí jeho hlavu a vlasy. Pokud bude tvor vypadat díky tomuto Kouzlu hubenější a chtěl by se ho někdo dotknout, jeho ruka na něco narazí, i když je napohled stále ve vzduchu.

Tvor může pomocí své Akce prozkoumat Cíl a hodit si na Inteligenci (Pátrání) proti tvému SO Záchrany kouzla. Pokud uspěje, uvědomí si, že je Cíl přestrojený.

#### Hromadné zhojení zranění

*Zaklínání 5. Stupně*

**Vyvolání:** 1 Akce

**Dosah:** 12 sáhů

**Složky:** V, P

**Trvání:** ihned

**Povolání:** Bard, Druid, Klerik

Z Výchozího bodu, který zvolíš v Dosahu kouzla, se vyvalí vlna Léčivé energie. Zvol až šest tvorů v Kouli o poloměru šest sáhů se středem v daném bodě. Každý Cíl si obnoví Body výdrže rovné 3k8 + tvá Oprava sesílací vlastnosti. Toto Kouzlo nepůsobí na Nemrtvé a Výtvory.

Pokud Sešleš toto Kouzlo s použitím Pozice 6. či vyššího Stupně, Zásah se zvýší o 1k8 Bodů výdrže za každý Stupeň nad 5.

#### Chůze stromy

*Vyvolávání 5. Stupně*

**Vyvolání:** 1 Akce

**Dosah:** Sesilatel

**Složky:** V, P

**Trvání:** Soustředění, až 1 minuta

**Povolání:** Druid, Hraničář

Získáš schopnost vstoupit do stromu a z jeho vnitřku se přesunout do vnitřku jiného stromu stejného druhu vzdáleného do 100 sáhů. Oba stromy musí být živé a nejméně stejné Třídy velikosti jako ty. Za vstup do stromu utratíš jeden sáh Pohybu. Okamžitě zjistíš polohu všech ostatních stromů stejného druhu v okruhu 100 sáhů a jako součást Pohybu použitého ke vstupu do stromu se můžeš přesunout do jednoho z nich, nebo vystoupit ze stromu, do kterého jsi vstoupil. Použitím dalšího sáhu Pohybu se objevíš na místě dle své volby do jednoho sáhu od Cílového stromu. Pokud ti už žádný pohyb nezbývá, objevíš se do jednoho sáhu od stromu, do kterého jsi vstoupil.

Tuto teleportační schopnost můžeš v průběhu Trvání kouzla použít jen jednou za Kolo. Každý Tah musíš skončit mimo strom.

#### Kamenná zeď

*Zaklínání 5. Stupně*

**Vyvolání:** 1 Akce

**Dosah:** 24 sáhů

**Složky:** V, P, S (malá žulová kostka)

**Trvání:** Soustředění, až 10 minut

**Povolání:** Čaroděj, Druid, Kouzelník

V tebou zvoleném Výchozím bodě v Dosahu kouzla náhle vyvstane nemagická kamenná zeď. Zeď je tlustá 15 cm (šest coulů) a skládá se z deseti panelů 2 x 2 sáhy. Každý panel musí přiléhat alespoň k jednomu jinému panelu. Můžeš také vytvořit panely 2 x 4 sáhy, které jsou jen 7,5 cm (tři couly) tlusté.

Pokud zeď vykouzlíš v místě obsazeném nějakým tvorem, je tvor odtlačen na jednu stranu zdi dle tvé volby. Pokud by byl tvor obklíčen zdí ze všech stran (nebo zdí a jiným pevným povrchem), může si hodit Záchranný hod na Obratnost. Když uspěje, může použít svou Reakci a pohnout se až o svou Rychlost tak, aby zdí obklopen nebyl.

Zeď může mít libovolný tvar, ale nemůže zabírat stejný prostor jako tvor či předmět. Zeď nemusí být svislá a ani nemusí stát na pevném základě, avšak musí být pevně podepřena a spojena s existujícím kamenem. Toto Kouzlo tedy můžeš použít na přemostění propasti nebo vytvoření rampy. Pokud vytvoříš překlenutí delší než čtyři sáhy, musíš zmenšit velikost každého panelu na polovinu, abys vytvořil podpěry. Zeď můžeš hrubě tvarovat a vytvořit tak střílny, cimbuří atd.

Zeď jde poškodit, či dokonce prolomit. Každý panel má OČ 15 a 12 Bodů výdrže za každý centimetr tloušťky (30 Bodů výdrže za jeden coul – mají tedy 180 nebo 90 Bodů výdrže). Snížení Bodů výdrže panelu na 0 ho zničí a dle úvahy PH může způsobit, že se panely s ním spojené zbortí. Pokud se Soustředíš na toto Kouzlo po celou dobu jeho Trvání, zeď se stane trvalou a nebude možné ji Rozptýlit. V opačném případě zeď zmizí, když Kouzlo skončí.

#### Kužel mrazu

*Zaklínání 5. Stupně*

**Vyvolání:** 1 Akce

**Dosah:** Sesilatel (Kužel 12 sáhů)

**Složky:** V, P, S (malý křišťálový či skleněný kužílek)

**Trvání:** ihned

**Povolání:** Čaroděj, Kouzelník

Z tvých rukou vyšlehne mrazivý vzduch. Každý tvor v Kuželu o velikosti dvanáct sáhů musí uspět v Záchranném hodu na Odolnost, jinak utrpí Chladný zásah za 8k8 Bodů výdrže, při úspěchu za polovinu.

Z tvora zabitého tímto Kouzlem se stane zmrzlá socha, dokud neroztaje.

Pokud Sešleš toto Kouzlo s použitím Pozice 6. či vyššího Stupně, Zásah se zvýší o 1k8 Bodů výdrže za každý Stupeň nad 5.

#### Mluva sfér

*Věštění 5. Stupně (Rituál)*

**Vyvolání:** 1 minuta

**Dosah:** Sesilatel

**Složky:** V

**Trvání:** 1 minuta

**Povolání:** Černokněžník, Kouzelník

Mentálně navážeš spojení s polobohem, duší dávno mrtvého mudrce nebo nějakou jinou záhadnou bytostí z jiné Sféry. Kontaktování takovéhoto zdroje informací z jiné Sféry může unavit nebo dokonce poškodit tvou mysl. Při Sesílání tohoto Kouzla si hoď Záchranný hod na Inteligenci se SO 15.

Pokud v Záchranném hodu uspěješ, můžeš bytosti položit až pět otázek. Své dotazy musíš položit před koncem Trvání kouzla. PH odpoví na každou otázku jedním slovem, například „ano", „ne", „možná", „nikdy", „nepodstatné" nebo „nejasné" (pokud bytost odpověď na danou otázku nezná). Pokud by jednoslovná odpověď byla zavádějící, může PH odpovědět krátkou větou.

Při neúspěchu utrpíš Psychický zásah za 6k6 Bodů výdrže a zešílíš. Během šílenství nemůžeš provádět Akce, nerozumíš, co říkají ostatní, nedokážeš nic přečíst a při pokusu o mluvení pouze blábolíš. Šílenství pomine na konci tvého příštího Dlouhého odpočinku nebo pomocí Kouzla Mocné navrácení.

#### Mocné navrácení

*Vymítání 5. Stupně*

**Vyvolání:** 1 Akce

**Dosah:** dotyk

**Složky:** V, P, S (diamantový prach v hodnotě alespoň 100 zl, který je Kouzlem spotřebován)

**Trvání:** ihned

**Povolání:** Bard, Druid, Klerik

Tvora, kterého se dotkneš, naplníš pozitivní energií a zrušíš vysilující efekt. Můžeš snížit Únavu Cíle o jeden Stupeň nebo ukončit jeden z následujících efektů, který na Cíl působí:

* Jeden efekt, který Cíl Zmámil nebo Zkameněl.

* Jedna Kletba, včetně Sladění Cíle s Prokletým kouzelným předmětem.

* Snížení jedné z Hodnot vlastností Cíle.

* Jeden efekt snižující Maximum výdrže Cíle.

#### Mystická ruka

*Zaklínání 5. Stupně*

**Vyvolání:** 1 Akce

**Dosah:** 24 sáhů

**Složky:** V, P, S (skořápka a jedna rukavice z hadí kůže)

**Trvání:** Soustředění, až 1 minuta

**Povolání:** Kouzelník

Na volném místě, které vidíš v Dosahu kouzla, vytvoříš velkou ruku tvořenou světélkující a průsvitnou silou. Ruka vydrží po dobu Trvání kouzla, pohybuje se na tvůj rozkaz a napodobuje pohyby tvé vlastní ruky. Jde o předmět, který má OČ 20 a Body výdrže rovné tvému Maximu výdrže. Pokud ruce klesnou Body výdrže na 0, Kouzlo skončí. Ruka má Sílu 26 (+8) a Obratnost 10 (+0). Svoje místo nevyplňuje Ruka úplně. Při Sesílání tohoto Kouzla a také jako Bonusovou akci ve svých pozdějších Tazích jí můžeš pohnout až o dvanáct sáhů a pak s ní způsobit jeden z následujících efektů.

**Chytající ruka.** Ruka se pokusí Chytit Obrovského či menšího tvora, který je od ní vzdálen nanejvýš jeden sáh. K vyhodnocení Chycení použij Opravu síly Ruky. Pokud je Cíl Střední velikosti či menší, máš k hodu Výhodu. Když Ruka Cíl drží, můžeš použít Bonusovou akci k jeho drcení a Cíl utrpí Drtivý zásah za 2k6 + tvá Oprava sesílací vlastnosti Bodů výdrže.

**Překážející ruka.** Ruka se přemístí mezi tebe a tvora, kterého zvolíš, a zůstane tam, dokud jí nedáš jiný rozkaz. Ruka se pohybuje, aby zůstala mezi tebou a Cílem, což ti proti němu poskytuje Poloviční kryt. Cíl se nemůže pohnout skrz místo s Rukou, pokud je jeho hodnota Síly menší nebo rovna hodnotě Síly Ruky. Pokud je jeho hodnota Síly větší než hodnota Síly Ruky, může se pohnout skrz místo s Rukou, ale toto místo je pro Cíl Těžký terén.

**Silná ruka.** Ruka se pokusí odtlačit tvora, který je do jednoho sáhu od ní, směrem, který určíš. Hoď si na Střet Síly Ruky proti Síle (Atletice) Cíle. Pokud je Cíl Střední či menší, máš k hodu Výhodu. Při úspěchu Ruka odtlačí Cíl až o jeden sáh plus počet sáhů rovných tvé Opravě sesílací vlastnosti. Ruka se pohne spolu s Cílem, aby zůstala do jednoho sáhu od něj.

**Zaťatá pěst.** Ruka udeří jednoho tvora či předmět ve vzdálenosti do jednoho sáhu od ní. Hoď si za Ruku na Útok na blízko kouzlem a použij při tom své herní statistiky. Při zásahu Cíl utrpí Silový zásah za 4k8 Bodů výdrže.

Pokud Sešleš toto Kouzlo s použitím Pozice 6. či vyššího Stupně, zvýší se Zásah způsobený Zaťatou pěstí o 2k8 Bodů výdrže a Zásah způsobený drcením Chytající ruky o 2k6 Bodů výdrže za každý Stupeň nad 5.

*Pozn. – Původní název: V 5E má toto zaklínadlo v názvu namísto slova „mystická" jméno svého tvůrce na „B".*

#### Nákaza

*Nekromancie 5. Stupně*

**Vyvolání:** 1 Akce

**Dosah:** dotyk

**Složky:** V, P

**Trvání:** 7 dní

**Povolání:** Druid, Klerik

Tvůj dotyk šíří nákazu. Hoď si na Útok na blízko kouzlem proti tvorovi ve svém Dosahu. Při Zásahu nakazíš Cíl jednou z níže popsaných Nemocí dle své volby. Efekt Nemoci se projeví až po třetím selhání Cíle v Záchranném hodu na Odolnost.

Nakažený tvor si musí na konci každého svého Tahu hodit Záchranný hod na Odolnost a poznamenat si výsledek. Hod opakuje, dokud v něm celkem třikrát neuspěje, nebo třikrát neselže. Pokud třikrát uspěje, z Nemoci se uzdraví, aniž by se projevila, a Kouzlo skončí. Pokud třikrát selže, Nemoc se rozvine a projeví v plné síle na dobu Trvání kouzla.

Protože Nemoc, kterou toto Kouzlo svému Cíli způsobuje, je přírodní, působí na ni každý efekt, který Nemoc léčí nebo jiným způsobem ovlivňuje její průběh a projevy.

**Lepra.** Tvorovo tělo se rozkládá. Má Nevýhodu k hodům na Charisma a je Zranitelný vůči všem Typům zásahů.

**Slepota.** Tvorovu mysl sevře bolest a jeho oči se změní na mléčně bílé. Je Oslepený a má Nevýhodu ke všem hodům na Moudrost a k Záchranným hodům na Moudrost.

**Slizká zhouba.** Tvor začne nekontrolovatelně krvácet. Má Nevýhodu k hodům na Odolnost a Záchranným hodům na Odolnost a kdykoliv utrpí Zásah, je Omráčený do konce svého příštího Tahu.

**Třesavka.** Tvora přemůže třes. Má Nevýhodu k hodům na Obratnost, k Záchranným hodům na Obratnost a k hodům na Útok, které používají Obratnost.

**Zápal mozkových blan.** Tvorova mysl je zamořená horečkou. Má Nevýhodu k hodům na Inteligenci a Záchranným hodům na Inteligenci a během boje se chová, jako by byl pod účinky Kouzla Zmatek.

**Žlutá zimnice.** Tvorovým tělem zmítá prudká horečka. Má Nevýhodu k hodům na Sílu, k Záchranným hodům na Sílu a k hodům na Útok, které používají Sílu.

#### Oblak smrti

*Vyvolávání 5. Stupně*

**Vyvolání:** 1 Akce

**Dosah:** 24 sáhů

**Složky:** V, P

**Trvání:** Soustředění, až 10 minut

**Povolání:** Čaroděj, Kouzelník

Vytvoříš Kouli jedovaté, žlutozelené mlhy o poloměru čtyři sáhy se středem ve Výchozím bodě, který zvolíš v Dosahu kouzla. Mlha se šíří kolem rohů. Vydrží po dobu Trvání nebo dokud ji nerozfouká silný vítr, čímž Kouzlo skončí. Oblast je Hustě zahalená. Když tvor během svého Tahu poprvé vstoupí do oblasti Kouzla nebo v ní svůj Tah začne, musí uspět v Záchranném hodu na Odolnost, jinak utrpí Jedový zásah za 5k8 Bodů výdrže, při úspěchu za polovinu. Tvorové jsou ovlivněni, i když zadrží dech nebo když nemusí dýchat.

Na začátku každého tvého Tahu se mlha pohne dva sáhy od tebe, přičemž se převaluje po povrchu země. Výpary jsou těžší než vzduch, klesají dolů a proudí skrze případné otvory.

Pokud Sešleš toto Kouzlo s použitím Pozice 6. či vyššího Stupně, Zásah se zvýší o 1k8 Bodů výdrže za každý Stupeň nad 5.

#### Oživlé předměty

*Transmutace 5. Stupně*

**Vyvolání:** 1 Akce

**Dosah:** 24 sáhů

**Složky:** V, P

**Trvání:** Soustředění, až 1 minuta

**Povolání:** Bard, Čaroděj, Kouzelník

Předměty na tvůj povel oživnou. Zvol až deset nemagických předmětů v Dosahu kouzla, které nikdo nedrží ani nenese. Střední Cíle se počítají za dva předměty, Velké Cíle za čtyři a Obrovské Cíle se počítají za osm předmětů. Nemůžeš oživit větší předmět než Obrovský. Každý Cíl oživne a stane se tvorem pod tvou kontrolou do té doby, dokud Kouzlo neskončí nebo dokud se jeho Body výdrže nesníží na 0.

Jako Bonusovou akci můžeš mentálně udělit rozkaz libovolnému tvorovi, kterého jsi tímto Kouzlem oživil a který je do 100 sáhů od tebe (pokud máš pod svou kontrolou několik tvorů, můžeš udělit jeden stejný rozkaz několika z nich nebo všem najednou). Určíš, jakou Akci tvor vykoná a kam se ve svém příštím Tahu pohne, nebo mu můžeš vydat obecný rozkaz, například aby hlídal konkrétní místnost nebo chodbu. Pokud neudělíš žádný rozkaz, tvor se bude jen bránit proti nepřátelským tvorům. Jakmile rozkaz udělíš, tvor se ho snaží plnit, dokud činnost nedokončí.

Oživlý předmět je Výtvor s OČ, Body výdrže, Útoky, Silou a Obratností danými jeho Třídou velikosti. Jeho Odolnost je 10, Inteligence a Moudrost jsou 3 a Charisma je 1. Rychlost je šest sáhů. Pokud předmět nemá nohy či přívěsky, které by se daly použít k pohybu, má místo toho Rychlost létání šest sáhů a může se vznášet. Pokud je předmět pevně připevněn k povrchu či rozměrnému a těžkému objektu, například řetězem zapuštěným do zdi, jeho Rychlost je nula. Předmět má Mimozrakové vnímání v okruhu šesti sáhů a mimo tento okruh není vnímání schopen. Když Body výdrže Oživlého předmětu klesnou na 0, navrátí se zpět do své původní podoby předmětu a případná přebývající hodnota Zásahu poškodí jeho původní podobu.

Pokud předmětu nařídíš zaútočit, může provést jeden Útok na blízko proti tvorovi do jednoho sáhu od něj. Útočí úderem a jeho Bonus k Útoku a Drtivý zásah jsou dány jeho Velikostí. PH může určit, že konkrétní předmět na základě své podoby způsobuje Sečný nebo Bodný zásah.

Pokud Sešleš toto Kouzlo s použitím Pozice 6. či vyššího Stupně, oživíš dva další předměty za každý Stupeň nad 5.

###### Tabulka Oživlých předmětů

| Velikost | Body výdrže | OČ | Útok | SIL | OBR |
| --- | --- | --- | --- | --- | --- |
| Drobný | 20 | 18 | +8 k Zásahu, 1k4 + 4 Body výdrže | 4 | 18 |
| Malý | 25 | 16 | +6 k Zásahu, 1k8 + 2 Body výdrže | 6 | 14 |
| Střední | 40 | 13 | +5 k Zásahu, 2k6 + 1 Bod výdrže | 10 | 12 |
| Velký | 50 | 10 | +6 k Zásahu, 2k10 + 2 Body výdrže | 14 | 10 |
| Obrovský | 80 | 10 |+8 k Zásahu, 2k12 + 4 Body výdrže | 18 | 6 |

#### Plamenný úder

*Zaklínání 5. Stupně*

**Vyvolání:** 1 Akce

**Dosah:** 12 sáhů

**Složky:** V, P, S (špetka síry)

**Trvání:** ihned

**Povolání:** Klerik

Do místa, které určíš, se zaburácením udeří svislý sloup božského ohně. Každý tvor ve Válci s poloměrem dva sáhy, výškou osm sáhů a středem základny ve Výchozím bodě v Dosahu kouzla musí uspět v Záchranném hodu na Obratnost, jinak utrpí Ohnivý zásah za 4k6 Bodů výdrže a Zářivý zásah za 4k6 Bodů výdrže, při úspěchu za polovinu.

Pokud Sešleš toto Kouzlo s použitím Pozice 6. či vyššího Stupně, Ohnivý, nebo Zářivý zásah (dle tvé volby) se zvýší o 1k6 Bodů výdrže za každý Stupeň nad 5.

#### Podrob osobu

*Očarování 5. Stupně*

**Vyvolání:** 1 Akce

**Dosah:** 12 sáhů

**Složky:** V, P

**Trvání:** Soustředění, až 1 minuta

**Povolání:** Bard, Čaroděj, Kouzelník

Pokusíš se okouzlit Humanoida (Člověka, Elfa, Orka atp.), kterého vidíš v Dosahu kouzla. Cíl musí uspět v Záchranném hodu na Moudrost, jinak ho na dobu Trvání Zmámíš. Pokud s ním ty nebo tvorové, kteří jsou vůči tobě přátelští, bojujete, má k tomuto Záchrannému hodu Výhodu.

Zatímco je Humanoid Zmámený a jste ve stejné Sféře existence, máš s ním telepatické spojení. Když jsi při vědomí, můžeš toto telepatické spojení používat k předávání rozkazů (Akce není potřeba) a on je co nejlépe splní. Můžeš zadat jednoduchý a obecný pokyn, například: „Zaútoč na tamtoho tvora.", „Běž tam." nebo „Dones mi ten předmět.". Pokud Humanoid dokončí tvůj rozkaz a neobdrží další, bude se jen co nejlépe bránit a starat se o své bezpečí.

Pomocí své Akce můžeš nad Cílem převzít úplnou a přesnou kontrolu. Do konce tvého příštího Tahu provádí Humanoid jen Akce, které zvolíš, a nedělá nic, co mu nedovolíš. Během této doby můžeš také použít jeho Reakci, ale to vyžaduje souběžné použití tvé vlastní Reakce.

Pokaždé, když Cíl utrpí Zásah, hodí si nový Záchranný hod na Moudrost. Když uspěje, Kouzlo skončí. Pokud Sešleš toto Kouzlo s použitím Pozice 6. Stupně, Trvání kouzla je Soustředění, až deset minut. Při použití Pozice 7. Stupně je Trvání kouzla Soustředění, až jedna hodina. Při použití Pozice 8. či vyššího Stupně je Trvání kouzla Soustředění, až osm hodin.

#### Poslyš mýty

*Věštění 5. Stupně*

**Vyvolání:** 10 minut

**Dosah:** Sesilatel

**Složky:** V, P, S (kadidlo v hodnotě alespoň 250 zl, které je Kouzlem spotřebováno, a čtyři slonovinové plátky, každý v hodnotě alespoň 50 zl)

**Trvání:** ihned

**Povolání:** Bard, Klerik, Kouzelník

Jmenuj nebo popiš osobu, místo či předmět – jmenované se stane Cílem kouzla. Kouzlo ti do mysli vyvolá krátké shrnutí významných mýtů o Cíli. Mýty můžou obsahovat současné zkazky, zapomenuté příběhy nebo dokonce tajné informace, které dosud nebyly obecně známy. Pokud Cíl kouzla nemá legendární význam a pověst, žádné informace o něm nezískáš. Čím víc už o daném Cíli víš, tím přesnější a podrobnější informace obdržíš.

Informace, které zjistíš, jsou přesné, ale můžou být formulovány květnatým jazykem. Například, pokud máš v rukou tajemnou magickou sekeru, Kouzlo může podat následující informace: „Běda zločinci, jehož ruka se dotkne sekery, neboť i topůrko pořeže ruku darebáka. Jen opravdové Dítě kamene, jež miluje Moradina a je jím milováno, může probudit skutečnou moc sekery a jen s tajným slovem ,Rudnog' na rtech."

#### Posvátná půda

*Zaklínání 5. Stupně*

**Vyvolání:** 24 hodin

**Dosah:** dotyk

**Složky:** V, P, S (byliny, oleje a kadidlo v hodnotě alespoň 1 000 zl, které jsou Kouzlem spotřebovány)

**Trvání:** do Rozptýlení

**Povolání:** Klerik

Dotkneš se Výchozího bodu a naplníš okolní oblast svatou (nebo zkaženou) mocí. Oblast je okruh o poloměru až dvanáct sáhů a Kouzlo selže, pokud okruh překrývá oblast, na kterou už Kouzlo Posvátná půda působí. V oblasti účinku Kouzla působí oba následující efekty:

**První:** Běsi, Elementálové, Nebešťané, Nemrtví a Víly nemůžou vstoupit do oblasti ani nemůžou Posednout, Vystrašit nebo Zmámit tvory uvnitř. Posedlý, Vystrašený či Zmámený tvor takovou bytostí přestane být Posedlý, Vystrašený nebo Zmámený, jakmile vstoupí do oblasti. Z tohoto efektu můžeš vyjmout jeden nebo více Typů těchto bytostí.

**Druhý:** Na oblast můžeš navázat dodatečný účinek. Vyber si účinek z následujícího seznamu nebo účinek, který ti nabídne PH. Některé z těchto účinků působí na tvory v oblasti; můžeš stanovit, jestli účinek platí buď na všechny tvory, nebo na tvory, kteří následují určité božstvo či vůdce, nebo na tvory určitého druhu, například Orky nebo Trolly. Když tvor, na kterého má působit dodatečný účinek, vstoupí ve svém Tahu do oblasti Kouzla poprvé nebo v ní svůj Tah začne, může si hodit Záchranný hod na Charisma. Při úspěchu dodatečný účinek ignoruje, dokud oblast neopustí.

* **Energetická ochrana.** Ovlivnění tvorové v oblasti jsou Odolní vůči jednomu typu Zásahu dle tvé volby, kromě Bodného, Drtivého nebo Sečného.

* **Energetická zranitelnost.** Ovlivnění tvorové v oblasti jsou Zranitelní vůči jednomu typu Zásahu dle tvé volby, kromě Bodného, Drtivého nebo Sečného.

* **Denní světlo.** Oblast zaplní Jasné světlo. Magická tma vytvořená Kouzlem nižšího Stupně, než byl Stupeň pozice použité k Seslání tohoto Kouzla, nedokáže toto světlo potlačit.

* **Jazyky.** Ovlivnění tvorové můžou komunikovat s ostatními tvory v oblasti, i když spolu nesdílí společný jazyk.

* **Mimodimenzionální uzavření.** Ovlivnění tvorové se nemůžou pohybovat či cestovat pomocí teleportace nebo mimodimenzionálními či mezisférickými prostředky.

* **Odvaha.** Dokud jsou v oblasti, nelze ovlivněné tvory Vystrašit.

* **Strach.** Dokud jsou v oblasti, jsou ovlivnění tvorové Vystrašení.

* **Ticho.** Z oblasti ani do oblasti nepronikne žádný zvuk.

* **Tma.** Oblast zaplní tma. Normální, ale i magické světlo vytvořené Kouzlem nižšího Stupně, než byl Stupeň pozice použité k Seslání tohoto Kouzla, nedokáže oblast osvítit.

* **Věčné odpočinutí.** Mrtvá těla pohřbená v oblasti nelze proměnit v Nemrtvé.

#### Probuzení

*Transmutace 5. Stupně*

**Vyvolání:** 8 hodin

**Dosah:** dotyk

**Složky:** V, P, S (achát v hodnotě alespoň 1 000 zl, který je Kouzlem spotřebován)

**Trvání:** ihned

**Povolání:** Bard, Druid

Poté, co strávíš dobu Vyvolávání nazíráním do magických proudů ve vzácném drahokamu, se dotkneš Obrovského či menšího zvířete nebo rostliny bez Inteligence nebo s Inteligencí 3 a méně. Cíl získá Inteligenci 10 a schopnost mluvit jedním jazykem, který znáš. Pokud je Cílem rostlina, získá schopnost pohybovat svými větvemi, kořeny, výhonky, liánami nebo podobnými částmi a získá smysly podobné lidským. PH určí statistiky vhodné pro probuzenou rostlinu, inspirovat se může např. statistikami Probuzeného keře či Probuzeného stromu.

Probuzené zvíře či rostlina jsou tebou Zmámené buď na třicet dní, nebo dokud mu ty nebo tví společníci neublížíte. Poté, co stav Zmámení skončí, si Probuzený tvor zvolí, jestli se k tobě bude i nadále chovat přátelsky, a to na základě toho, jak s ním bylo po dobu jeho Zmámení zacházeno.

#### Projdi zdí

*Transmutace 5. Stupně*

**Vyvolání:** 1 Akce

**Dosah:** 6 sáhů

**Složky:** V, P, S (špetka sezamových semínek)

**Trvání:** 1 hodina

**Povolání:** Kouzelník

Ve Výchozím bodě dle tvé volby, který v Dosahu kouzla vidíš, na dřevěném, omítnutém nebo kamenném povrchu (například na zdi, stropu či podlaze) se na dobu Trvání kouzla objeví průchod. Zvolíš rozměry otvoru: šířku až jeden sáh, výšku až jeden a půl sáhu (přesněji 240 cm či osm stop) a hloubku až čtyři sáhy. Otvor nezpůsobuje žádnou nestabilitu okolí.

Když průchod zmizí, všichni tvorové a předměty, kteří jsou uvnitř průchodu, se bezpečně objeví na volném místě, které je nejblíže povrchu, na který bylo toto Kouzlo Sesláno.

#### Reinkarnace

*Transmutace 5. Stupně*

**Vyvolání:** 1 hodina

**Dosah:** dotyk

**Složky:** V, P, S (vzácné oleje a masti v hodnotě alespoň 1 000 zl, které jsou Kouzlem spotřebovány)

**Trvání:** ihned

**Povolání:** Druid

Dotkneš se mrtvého Humanoida nebo části mrtvého Humanoida. Pokud není tento tvor mrtvý déle než deset dní, Kouzlo pro něj vytvoří nové dospělé tělo a povolá jeho duši, aby do něj vstoupila. Pokud se duše Cíle vrátit nechce nebo jí něco brání, Kouzlo selže.

Vytvoření nového těla magií může způsobit změnu tvorovy Rasy. PH zvolí podobu nového těla sám nebo si hodí k% a rozhodne podle tabulky níže.

Reinkarnovaný tvor má vzpomínky i zkušenosti ze svého předchozího života. Uchová si schopnosti, které měl ve svém původním těle, jen se změní jeho původní Rasa na novou a podle toho se změní i jeho Rasové charakteristiky.

| k% | Rasa |
| --- | --- |
| 01–04 | Drakorozený |
| 05–21 | Trpaslík |
| 22–42 | Elf |
| 43–52 | Gnóm |
| 53–56 | Půlelf |
| 57–60 | Půlork |
| 61–76 | Půlčík |
| 77–96 | Člověk |
| 97–00 | Tiefling |


<Card header="Výběr reinkarnovaných Ras">

Tabulku Ras jsme nechali původní z 5E – toto rozdělení je odvozené z reálií světa, ze kterého 5E volně vychází. Ve vašem světě si tuto tabulku upravte, aby zahrnovala Rasy, které se v něm běžně nachází a aby pravděpodobnosti odrážely jejich relativní vzájemné zastoupení.

</Card>

#### Rozptyl zlo a dobro

*Vymítání 5. Stupně*

**Vyvolání:** 1 Akce

**Dosah:** Sesilatel

**Složky:** V, P, S (svěcená voda nebo stříbrný a železný prášek)

**Trvání:** Soustředění, až 1 minuta

**Povolání:** Klerik, Paladin

Obklopí tě třpytivá energie a ochrání tě před Nemrtvými, Vílami a bytostmi, které nepochází z Materiální sféry. Po dobu Trvání kouzla mají Běsi, Elementálové, Nebešťané, Nemrtví a Víly Nevýhodu k hodům na Útok proti tobě.

Kouzlo můžeš ukončit předčasně použitím jednoho z následujících zvláštních efektů:

**Odeslání.** Pokusíš se zahnat bytost zpět do její domovské Sféry. Jako Akci si hodíš na Útok na blízko kouzlem proti Běsu, Elementálovi, Nebešťanovi, Nemrtvému nebo Víle, který je ve tvém Dosahu. Bytost musí uspět v Záchranném hodu na Charisma, jinak je poslána zpět do své Domovské sféry (pokud v ní už není). Nemrtvý je poslán do Stínopádu a Víla je poslána do Vílí divočiny.

**Zlom očarování.** Jako Akci se dotkneš tvora, který je ve tvém Dosahu a je Posedlý, Vystrašený či Zmámený Běsem, Elementálem, Nebešťanem, Nemrtvým nebo Vílou. Tvor, kterého se dotkneš, přestane být takovými tvory Posedlý, Vystrašený nebo Zmámený.

#### Sen

*Iluze 5. Stupně*

**Vyvolání:** 1 minuta

**Dosah:** Zvláštní

**Složky:** V, P, S (hrst písku, kapka inkoustu a psací brk vytržený ze spícího ptáka)

**Trvání:** 8 hodin

**Povolání:** Bard, Černokněžník, Kouzelník

Toto Kouzlo utváří tvorovy sny. Jako Cíl tohoto Kouzla zvol tvora, kterého znáš. Tvor musí být ve stejné Sféře jako ty. Tvory, kteří nespí, jako jsou například Elfové, tímto Kouzlem kontaktovat nelze. Ty, nebo tvor, který s tím souhlasí a kterého se dotkneš, vstoupí do stavu transu jako posel. Když je posel v transu, uvědomuje si své okolí, ale nemůže provádět Akce ani se pohybovat.

Pokud Cíl spí, posel se objeví v jeho snech a dokud Cíl spí, může s ním po dobu Trvání kouzla vést rozhovor. Posel přitom může utvářet prostředí snu, tvořit krajiny, předměty a jiné představy.

Posel se může z transu kdykoliv probrat a ukončit účinek Kouzla předčasně. Cíl si po probuzení dokáže na sen dokonale vzpomenout. Pokud je Cíl vzhůru, když Kouzlo Sešleš, posel si to uvědomí a buď může trans (a Kouzlo) ukončit, nebo může čekat, dokud Cíl neusne, a v jeho snech se zjevit až poté.

Můžeš způsobit, aby se posel zdál Cíli obludný a děsivý. Pokud to uděláš, může posel doručit zprávu o délce maximálně deseti slov a Cíl musí uspět v Záchranném hodu na Moudrost, jinak vyplodí ozvěny této přízračné zrůdnosti noční můru, která potrvá po dobu spánku Cíle a znemožní mu jakýkoliv užitek z tohoto Odpočinku. Navíc když se Cíl vzbudí, utrpí Psychický zásah za 3k6 Bodů výdrže.

Pokud máš část těla, pramen vlasů, ústřižek z nehtu či podobnou část těla Cíle, má Cíl k Záchrannému hodu Nevýhodu.

#### Sférická vazba

*Vymítání 5. Stupně*

**Vyvolání:** 1 hodina

**Dosah:** 12 sáhů

**Složky:** V, P, S (šperk v hodnotě alespoň 1 000 zl, který je Kouzlem spotřebován)

**Trvání:** 24 hodin

**Povolání:** Bard, Druid, Klerik, Kouzelník

Tímto Kouzlem se pokusíš do svých služeb zavázat Běsa, Elementála, Nebešťana nebo Vílu. Tvor musí být v Dosahu kouzla po celou dobu vyvolávání a je obvykle přivolán do středu obráceného Magického kruhu, který ho zadrží po dobu vyvolání tohoto Kouzla. Po dokončení vyvolání si Cíl musí hodit Záchranný hod na Charisma. Při neúspěchu je zavázán ti po dobu Trvání kouzla sloužit. Pokud byl tvor přivolán nebo vytvořen jiným Kouzlem, Trvání původního Kouzla se prodlouží, aby bylo stejné jako Trvání tohoto Kouzla.

Tvor, který ti je zavázaný sloužit, musí plnit tvé instrukce, jak nejlépe dokáže. Můžeš mu přikázat, aby se připojil k vaší družině na dobrodružství, strážil určité místo nebo doručil zprávu. Tvor poslechne tvé pokyny, ale pokud je vůči tobě nepřátelský, pokusí se překroutit tvá slova, aby dosáhl svých vlastních záměrů. Pokud tvé pokyny úplně splní dříve, než Kouzlo skončí, a jste ve stejné Sféře existence, přicestuje k tobě a dá ti o tom vědět. Pokud jsi v jiné Sféře existence, vrátí se na místo, kde ti byl zavázán, a zůstane tam, dokud Kouzlo neskončí.

Pokud Sešleš toto Kouzlo s použitím Pozice 6. Stupně, Trvání je deset dní. Při použití Pozice 7. Stupně je Trvání třicet dní. Při použití Pozice 8. Stupně je Trvání 180 dní a při použití Pozice 9. Stupně je Trvání jeden rok a jeden den.

#### Sledování

*Věštění 5. Stupně*

**Vyvolání:** 10 minut

**Dosah:** Sesilatel

**Složky:** V, P, S (Ohniskový předmět v hodnotě alespoň 1 000 zl, například křišťálová koule, stříbrné zrcadlo nebo kropenka se svěcenou vodou)

**Trvání:** Soustředění, až 10 minut

**Povolání:** Bard, Černokněžník, Druid, Klerik, Kouzelník

Zvolíš jednoho tvora, který se nachází ve stejné Sféře existence. Cíl si musí hodit Záchranný hod na Moudrost, ke kterému si přičte, případně odečte, Opravu podle toho, jak dobře ho znáš či jaký máš k němu druh fyzického spojení. Pokud Cíl ví, že Sesíláš toto Kouzlo, může v tomto Záchranném hodu dobrovolně neuspět.

Pokud Cíl uspěje, Kouzlo na něj nepůsobí a znovu se o něj vůči stejnému Cíli můžeš pokusit až po uplynutí 24 hodin.

Pokud Cíl neuspěje, Kouzlo do dvou sáhů od něj vytvoří neviditelnou kouli, jejímž prostřednictvím můžeš vidět a slyšet. Koule se pohybuje spolu s Cílem a po dobu Trvání se drží do dvou sáhů od něj. Tvor, který vidí neviditelné předměty, vidí senzor jako světélkující kouli zhruba o velikosti tvé pěsti.

Místo tvora můžeš jako Cíl tohoto Kouzla zvolit místo, které už bylo tebou někdy spatřené. V tom případě se koule objeví na daném místě a nepohybuje se.

| Obeznámenost | Oprava záchrany |
| --- | --- |
| Z druhé ruky (Cíl znáš z popisu) | +5 |
| Z první ruky (Cíl znáš osobně) | 0 |
| Důvěrná (Cíl znáš osobně a dobře) | –5 |

| Spojení | Oprava záchrany |
| --- | --- |
| Podobizna nebo portrét | –2 |
| Majetek nebo kus oděvu | –4 |
| Část těla, pramen vlasů, kus nehtu apod. | –10 |

#### Spojení

*Věštění 5. Stupně (Rituál)*

**Vyvolání:** 1 minuta

**Dosah:** Sesilatel

**Složky:** V, P, S (kadidlo a Flakónek svěcené nebo kacířské vody)

**Trvání:** 1 minuta

**Povolání:** Klerik

Kontaktuješ své božstvo či jeho prostředníka a položíš až tři otázky, které se dají zodpovědět „ano" nebo „ne". Své dotazy musíš položit, než Kouzlo skončí. Na každou otázku získáš správnou odpověď. Božské bytosti nemusí být nutně vševědoucí, takže můžou odpovědět „nejasné", pokud se dotaz týká něčeho, co je mimo jejich božské znalosti. V případě, že by jednoslovná odpověď byla zavádějící nebo v rozporu se zájmy božstva, může PH odpovědět krátkou větou.

Pokud Sešleš Kouzlo dvakrát či vícekrát mezi dvěma Dlouhými odpočinky, je u každého Seslání po prvním kumulativní 25% (1–5 na 1k20) šance, že nedostaneš žádnou odpověď. PH si hází tento hod v tajnosti.

#### Spojení s přírodou

*Věštění 5. Stupně (Rituál)*

**Vyvolání:** 1 minuta

**Dosah:** Sesilatel

**Složky:** V, P

**Trvání:** ihned

**Povolání:** Druid, Hraničář

Na okamžik nabudeš jednoty s přírodou a získáš znalost okolního území. Pod širým nebem ti Kouzlo dá znalost země do pěti mil od tebe. V přírodních jeskyních či jiném přírodním podzemním prostředí je tato vzdálenost omezena na šedesát sáhů. Kouzlo nefunguje tam, kde byla příroda nahrazena stavbou či umělými výtvory, například ve městech či v uměle vybudovaných podzemích.

Okamžitě získáš znalost až o třech skutečnostech v dané oblasti dle tvé volby z následujícího seznamu:

* Terén a vodní plochy.

* Převládající rostliny, nerosty, zvířata a obyvatelé.

* Mocní Běsi, Elementálové, Nebešťané, Nemrtví nebo Víly.

* Vliv z jiných Sfér existence.

* Budovy.

Například můžeš určit polohu mocného Nemrtvého v oblasti, polohu hlavního zdroje bezpečné pitné vody a polohu nedalekých měst.

#### Štít proti živým

*Vymítání 5. Stupně*

**Vyvolání:** 1 Akce

**Dosah:** Sesilatel (okruh 2 sáhy)

**Složky:** V, P

**Trvání:** Soustředění, až 1 hodina

**Povolání:** Druid

V okruhu o poloměru dva sáhy se kolem tebe rozprostře třpytivá bariéra, která se pohybuje spolu s tebou a chrání tě před ostatními tvory, kromě Nemrtvých a Výtvorů. Bariéra vydrží po dobu Trvání kouzla.

Bariéra zabraňuje tvorům projít či se natáhnout skrz ní. Tvor může skrz bariéru Sesílat kouzla nebo útočit Dlouhými zbraněmi či Zbraněmi na dálku.

Pokud se pohneš tak, že ovlivněný tvor je nucen bariérou projít, Kouzlo skončí.

#### Telekineze

*Transmutace 5. Stupně*

**Vyvolání:** 1 Akce

**Dosah:** 12 sáhů

**Složky:** V, P

**Trvání:** Soustředění, až 10 minut

**Povolání:** Čaroděj, Kouzelník

Získáš schopnost pohybovat nebo manipulovat tvory či předměty silou své vůle. Při Seslání kouzla a jako Akci v každém dalším Kole po dobu Trvání kouzla můžeš zapůsobit svou vůlí na jednoho tvora či předmět, které vidíš v Dosahu kouzla, a způsobit příslušný níže popsaný účinek. Můžeš ovlivňovat stejný Cíl Kolo za Kolem, nebo kdykoliv zvolit nový Cíl. Když Cíl změníš, na předchozí Cíl přestane Kouzlo působit.

**Předmět.** Můžeš se pokusit pohnout s předmětem vážícím až 500 kg (1 000 liber). Pokud předmět nikdo nedrží ani nenese, automaticky s ním pohneš až šest sáhů libovolným směrem, ale ne mimo Dosah tohoto Kouzla.

Pokud předmět někdo drží či nese, musíš si hodit na svou Sesílací vlastnost ve Střetu proti tvorově Síle. Pokud uspěješ, odtrhneš předmět od tvora a můžeš s ním pohnout až šest sáhů libovolným směrem, ale ne mimo Dosah tohoto Kouzla.

Telekinetickým stiskem se můžeš soustředit na jemnou manipulaci s předměty, jako je například manipulace s jednoduchým náčiním, otevření dveří či nádoby, vytáhnutí či uložení předmětu do otevřené nádoby nebo
vylití obsahu Flakónku.

**Tvor.** Můžeš se pokusit pohnout s Obrovským či menším tvorem. Hoď si Střet své Sesílací vlastnosti proti tvorově Síle. Pokud zvítězíš, pohneš s ním až šest sáhů libovolným směrem (můžeš i nahoru), ale ne mimo Dosah tohoto Kouzla. Do konce tvého příštího Tahu je tvor Zadržený ve tvém telekinetickém stisku. Tvor zvednutý nahoru je zavěšený ve vzduchu. V pozdějších Kolech můžeš použít svou Akci k pokusu o udržení svého telekinetického stisku tvora pomocí opakování Střetu.

#### Telepatické pouto

*Věštění 5. Stupně (Rituál)*

**Vyvolání:** 1 Akce

**Dosah:** 6 sáhů

**Složky:** V, P, S (vaječné skořápky od dvou různých druhů tvorů)

**Trvání:** 1 hodina

**Povolání:** Kouzelník

Vytvoříš telepatické spojení mezi až osmi tvory v Dosahu kouzla, kteří s tím souhlasí. Po dobu Trvání kouzla psychicky propojíš každého s každým. Tvora s hodnotou Inteligence 2 nebo nižší nelze tímto Kouzlem ovlivnit.

Dokud Kouzlo neskončí, Cíle spolu můžou telepaticky komunikovat bez ohledu na to, zda hovoří společným jazykem. Komunikace je možná na jakoukoliv vzdálenost, avšak nedosáhne do jiných Sfér existence.

*Pozn. – Původní název: V 5E začíná název Kouzla jménem svého tvůrce na „R".*

#### Teleportační kruh

*Vyvolávání 5. Stupně*

**Vyvolání:** 1 minuta

**Dosah:** 2 sáhy

**Složky:** V, S (vzácné křídy a inkousty napuštěné vzácnými materiály v hodnotě 50 zl, které jsou Kouzlem spotřebovány)

**Trvání:** 1 Kolo

**Povolání:** Bard, Čaroděj, Kouzelník

Při Sesílání tohoto Kouzla načrtneš na zem runový kruh o průměru dva sáhy, který tě spojí s trvalým Teleportačním kruhem dle tvé volby – musíš však znát runovou řadu Cílového Teleportačního kruhu a ten se musí nacházet ve stejné Sféře existence jako ty.

V tebou nakresleném kruhu se až do konce tvého příštího Tahu otevře třpytivý portál. Každý tvor, který do portálu vstoupí, se okamžitě objeví do jednoho sáhu od Cílového kruhu nebo na nejbližším volném místě, pokud je Cílové místo obsazené.

Mnoho katedrál, gild a jiných významných míst má někde na svém území vyryté trvalé Teleportační kruhy. Každý takový Kruh obsahuje unikátní runovou řadu – řetězec magických znaků poskládaných ve specifickém pořadí. Když poprvé získáš schopnost Sesílat toto Kouzlo, naučíš se dvě runové řady ke dvěma Cílovým Teleportačním kruhům v Materiální sféře, které určí Průvodce hrou.

Na svých dobrodružstvích se můžeš naučit runové řady dalších Teleportačních kruhů. Naučit se runovou řadu vyžaduje minutu jejího zkoumání.

Trvalý Teleportační kruh můžeš vytvořit tím, že budeš toto Kouzlo Sesílat každý den na stejném místě po dobu jednoho roku. Když Sesíláš toto Kouzlo za účelem vytvoření nového Teleportačního kruhu, nemusíš přitom otevřít portál do žádného již existujícího Kruhu.

#### Tvorba

*Iluze 5. Stupně*

**Vyvolání:** 1 minuta

**Dosah:** 6 sáhů

**Složky:** V, P, S (kousíček materiálu stejného druhu, z jakého má být předmět, který hodláš stvořit)

**Trvání:** zvláštní

**Povolání:** Čaroděj, Kouzelník

Vytáhneš ze Stínopádu chuchvalce stínového materiálu a v rámci Dosahu kouzla vytvoříš neživý předmět z rostlinného materiálu: plátno, provaz, dřevo či něco podobného. Toto Kouzlo můžeš použít také k tvorbě nerostných předmětů, jako je například kámen, křišťál či kov. Předmět se musí vejít do Krychle o hraně jeden sáh a musí mít tvar a být z materiálu, který znáš.

Trvání záleží na materiálu předmětu. Pokud je předmět složený z více materiálů, použij nejkratší dobu Trvání.

Pokud použiješ materiál vytvořený tímto Kouzlem jako Surovinovou složku jiného kouzla, Sesílané kouzlo automaticky selže.

Pokud Sešleš toto Kouzlo s použitím Pozice 6. či vyššího Stupně, velikost hrany Krychle udávající maximální velikost předmětu se zvětší o jeden sáh za každý stupeň nad 5.

| Materiál | Trvání |
| --- | --- |
| Rostlinný materiál | 1 den |
| Kámen nebo křišťál | 12 hodin |
| Vzácné kovy | 1 hodina |
| Drahokamy | 10 minut |
| Adamantium nebo Mitril | 1 minuta |

#### Úkol

*Očarování 5. Stupně*

**Vyvolání:** 1 minuta

**Dosah:** 12 sáhů

**Složky:** V

**Trvání:** 30 dní

**Povolání:** Bard, Druid, Klerik, Kouzelník, Paladin

Tvorovi, kterého vidíš v Dosahu kouzla a který ti rozumí, zadáš magický rozkaz a přinutíš ho hodit si Záchranný hod na Charisma. Pokud ti tvor nerozumí nebo pokud v Záchranném hodu uspěje, Kouzlo na něj nemá žádný účinek. Pokud ale tvor selže, stane se Zmámeným a je nucený, aby podle tvého přání vykonal nebo naopak nevykonal určitou službu, činnost nebo Akci.

Tvorovi můžeš zadat jakýkoliv rozkaz, kromě činnosti, která by vedla k jisté smrti. Pokud zadáš sebevražedný rozkaz, Kouzlo skončí. Během svého Zmámení utrpí tvor Psychický zásah za 5k10 Bodů výdrže pokaždé, když se poprvé v průběhu dne rozhodne jednat v přímém rozporu s tvými pokyny. Kouzlo můžeš ukončit předčasně použitím Akce k jeho zrušení. Působení tohoto Kouzla lze přerušit i Kouzly Mocné navrácení, Přání  a Sejmi Kletbu.

Pokud Sešleš toto Kouzlo s použitím Pozice 7. či 8.  Stupně, Trvání je jeden rok. Při použití Pozice 9.  Stupně bude Kouzlo trvat, dokud nebude ukončeno jedním z výše zmíněných Kouzel.

#### Vyvolej Elementála

*Vyvolávání 5. Stupně*

**Vyvolání:** 1 minuta

**Dosah:** 18 sáhů

**Složky:** V, P, S (síra a fosfor pro Ohnivého, voda a písek pro Vodního, žhavé kadidlo pro Vzdušného a jemný jíl pro Zemního elementála)

**Trvání:** Soustředění, až 1 hodina

**Povolání:** Druid, Kouzelník

Vyvoláš živelného služebníka. Zvol oblast o velikosti Krychle o hraně dva sáhy, kterou vyplňuje oheň, voda, vzduch nebo země. Ve vzdálenosti do dvou sáhů od této oblasti se objeví Elementál s Nebezpečností 5 či méně, jehož živel odpovídá elementu zvolené oblasti. (Např. z vatry vyjde Ohnivý elementál, z kamene povstane Zemní elementál atp.) Elementál zmizí, když mu klesnou Body výdrže na 0 nebo když Kouzlo skončí.

Elementál je přátelský vůči tobě a tvým společníkům po dobu Trvání kouzla. Hoď za Elementála na Iniciativu, ve které bude mít své vlastní Tahy. Poslechne jakýkoliv slovní rozkaz, který mu udělíš (Akce není potřeba). Pokud mu žádný rozkaz neudělíš, bude se jen bránit proti nepřátelským tvorům a jiným přímým hrozbám, jinak neudělá nic.

Pokud vědomě ukončíš Kouzlo tím, že se na něj přestaneš Soustředit, Elementál je propuštěn ze tvých služeb a zmizí. Pokud je ale tvé Soustředění přerušeno násilně, Kouzlo přetrvá, ale Elementál nezmizí a místo toho nad ním ztratíš kontrolu. Elementál, kterého neovládáš, zmizí po jedné hodině od svého vyvolání a nemůžeš ho propustit předčasně.

PH ti řekne Elementálovy statistiky.

Pokud Sešleš toto Kouzlo s použitím Pozice 6. či vyššího Stupně, zvýší se maximální Nebezpečnost Elementála o 1 za každý Stupeň nad 5.

#### Vzkříšení

*Nekromancie 5. Stupně*

**Vyvolání:** 1 hodina

**Dosah:** dotyk

**Složky:** V, P, S (diamant v hodnotě alespoň 500 zl, který je Kouzlem spotřebován)

**Trvání:** ihned

**Povolání:** Bard, Klerik, Paladin

Dotkneš se mrtvého tvora, který zemřel maximálně před deseti dny, a navrátíš mu život. Pokud se chce tvorova duše s tělem znovu spojit a nic jí v tom nebrání, tvor obživne s 1 Bodem výdrže.

Toto Kouzlo také neutralizuje Jedy a uzdraví nemagické Nemoci, které postihovaly tvora v době jeho úmrtí. Toto Kouzlo však neuzdraví magické Nemoci, Kletby a podobné účinky, které by nadále trvaly, kdyby tvor nezemřel. Pokud nejsou odstraněny před Sesláním tohoto Kouzla, budou po jeho obživnutí nadále
působit.

Toto Kouzlo uzavře všechny smrtelné rány, ale neobnoví chybějící části těla. Pokud tvorovi chybí části těla nebo orgány, které jsou nezbytné k přežití (například hlava), Kouzlo automaticky selže. Návrat ze smrti je nesmírně trýznivý zážitek. Cíl utrpí Postih –4 ke všem hodům na Útok, Záchranným hodům a hodům na Ověření vlastností. Na konci každého Dlouhého odpočinku se Postih sníží o 1, dokud úplně nevymizí.

#### Zeď síly

*Zaklínání 5. Stupně*

**Vyvolání:** 1 Akce

**Dosah:** 24 sáhů

**Složky:** V, P, S (špetka prachu vytvořená drcením čirého drahokamu)

**Trvání:** Soustředění, až 10 minut

**Povolání:** Kouzelník

Ve Výchozím bodě, který zvolíš v Dosahu kouzla, se vynoří neviditelná zeď Síly. Zeď se objeví v libovolné orientaci, kterou zvolíš: jako svislá či vodorovná bariéra, nebo pod určitým úhlem. Může se volně vznášet nebo spočívat na pevném povrchu. Můžeš ji vytvarovat do Koule nebo nějaké její části, např. Polokoule, s poloměrem až dva sáhy, nebo můžeš vytvarovat rovný povrch z až deseti čtvercových panelů o straně dva sáhy. Každý panel musí přiléhat k jinému panelu. V jakémkoliv tvaru je Zeď půl centimetru (1/4 coulu) tlustá a vydrží po dobu Trvání. Pokud Zeď v okamžiku vyvolání prochází místem, na kterém se nachází nějaký tvor, je tento odtlačen na jednu stanu zdi dle tvé volby.

Zdí fyzicky nic neprojde. Je Imunní vůči všem poškozením a nedá se rozptýlit Kouzlem Rozptyl magii, ale Kouzlo Rozklad ji okamžitě zničí. Zeď přesahuje i do Éterické sféry a nelze ji překročit ani pomocí cestování Éterickou sférou.

#### Změň paměť

*Očarování 5. Stupně*

**Vyvolání:** 1 Akce

**Dosah:** 6 sáhů

**Složky:** V, P

**Trvání:** Soustředění, až 1 minuta

**Povolání:** Bard, Kouzelník

Pokusíš se pozměnit vzpomínky jiného tvora. Jeden tvor, kterého vidíš, si musí hodit Záchranný hod na

Moudrost. Pokud s ním ty nebo někdo z tvých společníků bojujete, má k Záchrannému hodu Výhodu. Při neúspěchu ho na dobu Trvání kouzla Zmámíš. Zmámený Cíl je Otřesený a není si vědom svého okolí, ale přesto tě slyší. Pokud je Zasažen nebo se stane Cílem jiného Kouzla, toto Kouzlo skončí a paměť Cíle se nijak nezmění.

Dokud toto Zmámení trvá, můžeš měnit Cíli vzpomínky na událost, kterou zažil v posledních 24 hodinách a která netrvala déle než deset minut. Můžeš mu zcela vymazat veškeré vzpomínky na tuto událost, umožnit mu, aby si zapamatoval událost zcela jasně s přesnými podrobnostmi, změnit určité detaily v jeho vzpomínce na tuto událost, nebo vytvořit vzpomínky na událost úplně jinou.

Aby se změněné vzpomínky Cíli v paměti usadily, musíš mu slovně popsat, jak se mají jeho vzpomínky změnit a musí rozumět tvému jazyku. Jeho mysl sama vyplní případné mezery v detailech tvého popisu. Pokud Kouzlo skončí, než dokončíš svůj popis změn vzpomínek, tvorova paměť se nezmění. V opačném případě se vzpomínky trvale změní v okamžiku, kdy Kouzlo skončí. Změna vzpomínek nemusí nutně ovlivnit, jak se tvor chová, a to ani když jsou nové vzpomínky v rozporu s tvorovými přirozenými sklony, Přesvědčením nebo názory. Úprava vzpomínek do nelogické podoby, například vytvoření vzpomínky na to, jak skvěle si tvor užíval koupel v kyselině, je jeho myslí potlačena, například je vyložena jako špatný sen. PH může posoudit upravenou vzpomínku jako příliš nesmyslnou, aby tvora významným způsobem ovlivnila.

Kouzla Sejmi Kletbu nebo Mocné navrácení Seslané na Cíl obnoví tvorovu skutečnou paměť.

Pokud Sešleš toto Kouzlo s použitím Pozice 6. či vyššího Stupně, můžeš změnit vzpomínky Cíle na událost, která se stala až před sedmi dny (6. Stupeň), třiceti dny (7. Stupeň), jedním rokem (8. Stupeň), nebo kdykoliv v tvorově minulosti (9. Stupeň).

#### Znehybni nestvůru

*Očarování 5. Stupně*

**Vyvolání:** 1 Akce

**Dosah:** 18 sáhů

**Složky:** V, P, S (malý, rovný kus železa)

**Trvání:** Soustředění, až 1 minuta

**Povolání:** Bard, Čaroděj, Černokněžník, Kouzelník

Zvol tvora, kterého vidíš v Dosahu. Cíl musí uspět v Záchranném hodu na Moudrost, jinak je na dobu Trvání kouzla Paralyzovaný. Toto Kouzlo nepůsobí na Nemrtvé. Na konci každého svého Tahu si Cíl může hodit další Záchranný hod na Moudrost, a pokud uspěje, Kouzlo pro něj skončí.

Pokud Sešleš toto Kouzlo s použitím Pozice 6. či vyššího Stupně, můžeš Zacílit jednoho tvora navíc za každý Stupeň nad 5. Když na ně Cílíš, musí být tvorové navzájem do šesti sáhů od sebe.

### 6.  Stupeň

#### Bariéra čepelí

*Zaklínání 6. Stupně*

**Vyvolání:** 1 Akce

**Dosah:** 18 sáhů

**Složky:** V, P

**Trvání:** Soustředění, až 10 minut

**Povolání:** Klerik

Vytvoříš svislou zeď vířících, jako břitva ostrých čepelí stvořených z magické energie. Zeď se objeví v rámci Dosahu a vydrží po dobu Trvání kouzla. Vytvořená zeď může být buď rovná, až dvacet sáhů dlouhá, až čtyři sáhy vysoká a až jeden sáh široká, nebo kruhová s průměrem až
dvanáct sáhů, až čtyři sáhy vysoká a až jeden sáh široká. Tvorům za ní poskytuje Tříčtvrteční kryt a oblast zdi představuje Těžký terén.

Když tvor poprvé v Tahu vstoupí do oblasti zdi nebo když v ní svůj Tah začne, musí uspět v Záchranném hodu na Obratnost, jinak utrpí Sečný zásah za 6k10 Bodů výdrže, při úspěchu za polovinu.

#### Hlídej a střež

*Vymítání 6. Stupně*

**Vyvolání:** 10 minut

**Dosah:** dotyk

**Složky:** V, P, S (žhavé kadidlo, trocha síry a oleje, provaz s uzly, trocha krve Klepetnatce, malé stříbrné žezlo v hodnotě alespoň 10 zl)

**Trvání:** 24 hodin

**Povolání:** Bard, Kouzelník

Vytvoříš ochranu, která střeží až sto sáhů čtverečních podlahové plochy (čtvercovou oblast o straně deset sáhů nebo sto čtverců o straně jeden sáh nebo dvacet pět čtverců o straně dva sáhy). Střežená oblast může být vysoká až čtyři sáhy a má tvar dle tvé volby. Můžeš střežit několik poschodí, když mezi ně oblast rozdělíš, pokud během Sesílaní kouzla vejdeš do každé jedné střežené oblasti. Při Sesílání tohoto Kouzla můžeš vyjmout vybrané jedince z působení tebou vybraných efektů. Můžeš také zvolit heslo, které učiní toho, kdo ho vysloví, vůči těmto efektům Imunním.

Hlídej a střež vytvoří ve střežené oblasti následující efekty:

**Dveře.** Všechny dveře ve střežené oblasti se magicky zamknou, jako by byly uzamčeny Kouzlem Mystický zámek. Navíc až deset dveří můžeš zakrýt iluzí (která funguje stejně jako možnost vytvoření iluzorního předmětu kouzlem Drobná iluze), aby vypadaly jako prosté části zdi.

**Chodby.** Mlha vyplní všechny střežené chodby a učiní je Hustě zahalenými. Navíc má každý tvor kromě tebe na každé křižovatce nebo jiném místě, kde si může vybrat směr, 50% šanci, že se vydá špatným směrem, aniž by si toho byl vědom.

**Schodiště.** Všechna schodiště ve střežené oblasti pokryjí odshora dolů pavučiny, stejné jako u Kouzla Pavučina.

**Jiný účinek Kouzla.** V rámci střežené oblasti můžeš umístit jeden z následujících magických účinků:

* Do čtyř chodeb umístit Tančící světla. Můžeš stanovit jednoduchý vzor, který budou světla opakovat po dobu Trvání Hlídej a střež.

* Na dvě místa umístit Magická ústa.

* Na dvě místa umístit Páchnoucí oblak. Na místech, která určíš, se objeví výpary. Pokud je rozfouká vítr, za deset minut se opět vrátí, dokud Hlídej a střež neskončí.

* Do jedné chodby nebo místnosti umístit neustálý Poryv větru.

* Na jedno místo umístit Sugesci. Zvolíš čtvercovou oblast o straně až jeden sáh a každý tvor, který do ní vejde nebo jí projde, je Sugesci telepaticky vystaven.

Celá střežená oblast vyzařuje magii. Úspěšné Seslání Rozptyl magii na určitý efekt odstraní pouze tento jeden efekt.

Můžeš vytvořit trvale hlídanou a střeženou budovu, pokud v ní budeš Sesílat toto Kouzlo každý den po dobu jednoho roku.

#### Hromadná sugesce

*Očarování 6. Stupně*

**Vyvolání:** 1 Akce

**Dosah:** 12 sáhů

**Složky:** V, S (hadí jazyk a buď kousek včelí plástve nebo kapka sladkého oleje)

**Trvání:** 24 hodin

**Povolání:** Bard, Čaroděj, Černokněžník, Kouzelník

Sugescí (omezenou na jednu či dvě věty) magicky ovlivníš činnost až dvanácti tvorů dle tvé volby, které vidíš v Dosahu kouzla a kteří tě slyší a rozumí ti. Tvorové, které nelze Zmámit, jsou vůči tomuto účinku Imunní. Sugesci musíš formulovat tak, aby zadaná činnost zněla rozumně. Požadavek, aby se tvor probodl, naběhl na kopí, obětoval se nebo provedl jinou očividně sebepoškozující činnost, efekt Kouzla automaticky zruší.

Každý Cíl musí uspět v Záchranném hodu na Moudrost, jinak vykonává tebou popsanou činnost, jak nejlépe dovede. Provádění vsugerované činnosti může trvat po celou dobu Trvání kouzla. Pokud je možné vsugerovanou činnost dokončit dříve, Kouzlo skončí v okamžiku, kdy Cíl tvůj požadavek splní.

Můžeš také vymezit podmínky, které spustí určitou činnost v průběhu doby Trvání kouzla. Můžeš například skupině vojáků vsugerovat, aby dala všechny své peníze prvnímu žebrákovi, kterého potká. Pokud nebudou dané podmínky splněny před uplynutím doby Trvání kouzla, činnost se neprovede.

Pokud ty nebo tví společníci zraníte tvora pod vlivem tohoto Kouzla, jeho efekt pro něj skončí.

Pokud Sešleš toto Kouzlo s použitím Pozice 7\. Stupně, Trvání je deset dní. Při použití Pozice 8. Stupně je Trvání třicet dní. Při použití Pozice 9. Stupně je Trvání jeden rok a jeden den.

#### Koule nezranitelnosti

*Vymítání 6. Stupně*

**Vyvolání:** 1 Akce

**Dosah:** Sesilatel (okruh 2 sáhy)

**Složky:** V, P, S (skleněný nebo křišťálový korálek, který se roztříští, když Kouzlo skončí)

**Trvání:** Soustředění, až 1 minuta

**Povolání:** Čaroděj, Kouzelník

V okruhu dva sáhy kolem tebe se vytvoří nehybná, slabě třpytivá bariéra a vydrží po dobu Trvání kouzla. Žádné kouzlo, které lze Seslat z 5. či nižšího Stupně, i kdyby bylo Sesláno z Pozice vyššího Stupně, nemůže proniknout skrz bariéru a ovlivnit cokoliv, co se nachází uvnitř. Takové kouzlo může mít za svůj Cíl zvoleny tvory a předměty uvnitř bariéry, ale nijak na ně nepůsobí. Stejně tak oblast uvnitř bariéry je vyjmuta z oblastí účinku takových kouzel.

Pokud Sešleš toto Kouzlo s použitím Pozice 7. či vyššího Stupně, bariéra blokuje Kouzla s o jedna vyšším minimálním Stupněm za každý Stupeň nad 6.

#### Kruh smrti

*Nekromancie 6. Stupně*

**Vyvolání:** 1 Akce

**Dosah:** 30 sáhů

**Složky:** V, P, S (prach z rozdrcené černé perly v hodnotě alespoň 500 zl)

**Trvání:** ihned

**Povolání:** Čaroděj, Černokněžník, Kouzelník

Z Výchozího bodu v Dosahu kouzla se vyvalí Koule negativní energie o poloměru dvanáct sáhů. Každý tvor v oblasti musí uspět v Záchranném hodu na Odolnost, jinak utrpí Nekrotický zásah za 8k6 Bodů výdrže, při úspěchu za polovinu.

Pokud Sešleš toto Kouzlo s použitím Pozice 7. či vyššího Stupně, Zásah se zvýší o 2k6 Bodů výdrže za každý Stupeň nad 6.

#### Ledová zeď

*Zaklínání 6. Stupně*

**Vyvolání:** 1 Akce

**Dosah:** 24 sáhů

**Složky:** V, P, S (kousek křemene)

**Trvání:** Soustředění, až 10 minut

**Povolání:** Kouzelník

Na pevném povrchu v Dosahu kouzla vytvoříš Ledovou zeď. Můžeš ji vytvarovat do Koule nebo její části (např. polokulovité kupole) s poloměrem až dva sáhy, nebo můžeš vytvarovat rovný povrch z až deseti čtvercových panelů o straně dva sáhy. Každý panel musí přiléhat k jinému panelu. V jakémkoliv tvaru je zeď 30 cm (jednu stopu) tlustá a vydrží po dobu Trvání kouzla. Pokud je Zeď vytvořena v místě, na kterém se nachází nějaký tvor, je tento tvor odtlačen na jednu stranu Zdi dle tvé volby a musí uspět v Záchranném hodu na Obratnost, jinak utrpí Zásah chladem za 10k6 Bodů výdrže, při úspěchu za polovinu.

Zeď je předmět, který je možné poškodit a tím i prolomit. Má OČ 12, 30 Bodů výdrže za každý dvousáhový panel a je Zranitelná vůči ohni. Snížení Bodů výdrže dvousáhového panelu zdi na 0 ji prolomí a zanechá po sobě pás ledového vzduchu v místě, kde Zeď stála. Když se tvor poprvé ve svém Tahu pohne skrz pás ledového vzduchu, musí uspět v Záchranném hodu na Odolnost, jinak utrpí Zásah chladem za 5k6 Bodů výdrže, při úspěchu za polovinu.

Pokud Sešleš toto Kouzlo s použitím Pozice 7. či vyššího Stupně, Zásah při vytvoření Zdi se zvýší o 2k6 Bodů výdrže a Zásah při projití skrz pás ledového vzduchu se zvýší o 1k6 Bodů výdrže za každý Stupeň nad 6.

#### Mrazivá koule

*Zaklínání 6. Stupně*

**Vyvolání:** 1 Akce

**Dosah:** 60 sáhů

**Složky:** V, P, S (křišťálová kulička)

**Trvání:** ihned

**Povolání:** Kouzelník

Z konečků tvých prstů vyletí Koule chladné energie do Výchozího bodu dle tvé volby v Dosahu kouzla, kde vybuchne v Kouli o poloměru dvanáct sáhů. Každý tvor v oblasti výbuchu musí uspět v Záchranném hodu na Odolnost, jinak utrpí Zásah chladem za 10k6 Bodů výdrže, při úspěchu za polovinu.

Pokud Koule zasáhne masu vody nebo kapaliny, která je v zásadě voda (nezahrnuje tvory na bázi vody), zmrazí ji na čtvercové ploše o straně šest sáhů do hloubky 15 cm (šest coulů). Tento led vydrží jednu minutu. Tvorové, kteří plavali na hladině zmrazené vody, jsou v ledu uvěznění. Uvězněný tvor si může pomocí své Akce hodit na Sílu proti tvému SO Záchrany kouzla, aby se v případě úspěchu osvobodil.

Pokud chceš, nemusíš Kouli po vyvolání vystřelit. Místo toho se může ve tvé dlani objevit kulička velikosti prakového kamene, která je na dotyk chladná. Ty nebo tvor, kterému tuto Kouli dáš, ji můžete kdykoliv buď vrhnout (Dostřel osm sáhů) nebo vystřelit z Praku (Krátký dostřel praku). Po dopadu se roztříští se stejným účinkem jako při normálním Seslání kouzla. Kouli můžeš také položit, aniž by se roztříštila. Pokud se ale do jedné minuty neroztříští, sama vybuchne.

Pokud Sešleš toto Kouzlo s použitím Pozice 7. či vyššího Stupně, Zásah se zvýší o 1k6 Bodů výdrže za každý Stupeň nad 6.

*Pozn. – Původní název: V 5E toto Kouzlo vytvořil mág na „O", jehož jménem název Kouzla začíná.*

#### Najdi cestu

*Věštění 6. Stupně*

**Vyvolání:** 1 minuta

**Dosah:** Sesilatel

**Složky:** V, P, S (sada věšteckého náčiní – například kosti, zdobené tyčky, karty, zuby nebo vyřezané runy – v hodnotě alespoň 100 zl a předmět z místa, které si přeješ najít)

**Trvání:** Soustředění, až 1 den

**Povolání:** Bard, Druid, Klerik

Toto Kouzlo ti umožní najít nejkratší a nejpřímější fyzickou trasu ke konkrétní nehybné oblasti, kterou znáš ve stejné Sféře existence. Pokud uvedeš Cílové místo, které se pohybuje (například loď) nebo místo, které není konkrétní (například „doupě Zeleného draka"), Kouzlo selže.

Po dobu Trvání kouzla víš, jak daleko a jakým směrem leží Cílové místo, pokud je ve stejné Sféře existence jako ty. Kdykoliv máš během cestování k Cíli na výběr, kterou cestou jít dál, automaticky určíš, která cesta je k Cíli nejkratší a nejpřímější (ale ne nutně nejbezpečnější).

#### Naplánovaná iluze

*Iluze 6. Stupně*

**Vyvolání:** 1 Akce

**Dosah:** 24 sáhů

**Složky:** V, P, S (kousek ovčího rouna a rozdrcený nefrit v hodnotě alespoň 25 zl, které jsou Kouzlem spotřebovány)

**Trvání:** do Rozptýlení

**Povolání:** Bard, Kouzelník

V rámci Dosahu kouzla připravíš Iluzi předmětu, tvora nebo jiného viditelného jevu, která se zjeví za určitých okolností. Do svého zjevení je Iluze nepostřehnutelná. Iluze se musí vejít do Krychle o hraně šest sáhů a při Sesílání tohoto Kouzla určíš, jak se bude chovat a jaké zvuky bude vydávat. Iluze může trvat až pět minut.

Když okolnost nastane, Iluze se objeví a projeví tak, jak jsi popsal. Jakmile Iluze svůj projev skončí, zmizí a bude deset minut obnovovat svou energii. Po této době ji lze aktivovat znovu. Spouštěcí okolnost může být natolik obecná či podrobná, jak chceš, ale musí být založena na vizuálních nebo zvukových podmínkách, které se vyskytnou do šesti sáhů od oblasti zjevení Iluze. Můžeš například vytvořit Iluzi sebe, která se objeví a varuje ty, kteří se pokusí otevřít dveře s pastí, nebo můžeš nastavit iluzi, aby se spustila jen tehdy, když tvor řekne správné slovo či větu.

Fyzická interakce s obrazem prozradí, že jde o Iluzi, neboť jím věci prochází. Pokud tvor použije svou Akci, aby si obraz pozorně prohlédl, úspěšným hodem na Inteligenci (Pátrání) proti tvému SO Záchrany kouzla dokáže určit, že jde o Iluzi. Pokud tvor odhalí, že jde o Iluzi, může vidět skrz obraz a jakékoliv zvuky, které Iluze vydává, se pro tvora stanou mdlými.

#### Neodolatelný tanec

*Očarování 6. Stupně*

**Vyvolání:** 1 Akce

**Dosah:** 6 sáhů

**Složky:** V

**Trvání:** Soustředění, až 1 minuta

**Povolání:** Bard, Kouzelník

Zvol jednoho tvora, kterého vidíš v Dosahu. Cíl bude po dobu Trvání kouzla komicky tancovat: šoupat nohama, stepovat a hopsat. Tvorové, které nejde Zmámit, jsou vůči tomuto Kouzlu Imunní.

Zasažený tvor může použít svou Akci k Záchrannému hodu na Moudrost, při úspěchu nad sebou získá kontrolu a Kouzlo pro něj ihned skončí. Dokud v Záchraně neuspěje (nebo dokud Kouzlo neskončí jinak), musí tancující tvor použít všechen svůj Pohyb k tanci, aniž by opustil své místo, a má Nevýhodu k Záchranným hodům na Obratnost a k hodům na Útok. Zatímco na Cíl působí toto Kouzlo, ostatní tvorové mají Výhodu k hodům na Útok proti němu.

*Pozn. – Původní název: V 5E toto Kouzlo začíná jménem svého tvůrce na „O".*

#### Okamžité přivolání

*Vyvolávání 6. Stupně (Rituál)*

**Vyvolání:** 1 minuta

**Dosah:** dotyk

**Složky:** V, P, S (safír v hodnotě 1 000 zl)

**Trvání:** do Rozptýlení

**Povolání:** Kouzelník

Dotkneš se předmětu vážícího maximálně 5 kg (deset liber), jehož nejdelší rozměr je maximálně 180 cm (šest stop). Kouzlo zanechá na jeho povrchu neviditelnou značku a stejně neviditelně vepíše jméno předmětu do safíru, který k Seslání použiješ. Pokaždé, když Sešleš toto Kouzlo, musíš použít jiný safír.

Kdykoliv potom můžeš pomocí své Akce vyslovit jméno předmětu a safír silou tohoto Kouzla rozdrtit v ruce. Předmět se okamžitě objeví ve tvé ruce bez ohledu na fyzickou či Sférickou vzdálenost a Kouzlo skončí.

Pokud předmět někdo drží nebo ho nese, rozdrcení safíru ho nepřenese, ale místo toho se dozvíš, který tvor ho má, i jeho přibližnou polohu v daný okamžik.

Rozptyl magii nebo podobný účinek, který je úspěšně použitý na safír, působení tohoto Kouzla přeruší.

*Pozn. – Původní název: V 5E začíná jméno tohoto Kouzla jménem svého tvůrce na „D".*

#### Podmínečnost

*Zaklínání 6. Stupně*

**Vyvolání:** 10 minut

**Dosah:** Sesilatel

**Složky:** V, P, S (soška s tvou podobou vyřezaná ze slonoviny a zdobená drahokamy v hodnotě alespoň 1 500 zl)

**Trvání:** 10 dní

**Povolání:** Kouzelník

Vyber Kouzlo 5. či nižšího Stupně, které můžeš Seslat, má Vyvolání jednu Akci a můžeš zvolit sebe jako jeho Cíl. Dané Kouzlo – zvané Podmínečné Kouzlo – Sešleš jako součást Sesílání Kouzla Podmínečnost a utratíš Pozice kouzel za obě Kouzla. Efekt podmínečného Kouzla se neprojeví hned, ale až poté, co nastane okolnost, kterou při Seslání Podmínečnosti popíšeš. Například, Podmínečnost Seslaná s Vodním dechem může stanovit, že Vodní dech začne působit, až když tě pohltí voda nebo podobná kapalina.

Podmínečné Kouzlo začne působit okamžitě, jakmile nastane popsaná okolnost, ať chceš, nebo ne. A tím Podmínečnost skončí.

Podmínečné Kouzlo působí jen na tebe, i kdyby normálně mohlo Cílit i na ostatní. V jednu chvíli můžeš mít jen jedno Podmínečné kouzlo. Pokud Sešleš toto Kouzlo znovu, předchozí podmínečné Kouzlo bez efektu skončí. Podmínečnost také skončí, pokud u sebe přestaneš mít sošku, která je její Surovinovou složkou.

#### Pohni zemí

*Transmutace 6. Stupně*

**Vyvolání:** 1 Akce

**Dosah:** 24 sáhů

**Složky:** V, P, S (železné ostří a směs zeminy – jílu, hlíny a písku – v pytlíku)

**Trvání:** Soustředění, až 2 hodiny

**Povolání:** Čaroděj, Druid, Kouzelník

Zvol oblast terénu v Dosahu kouzla, která není v žádném směru delší než osm sáhů. Libovolným způsobem můžeš v oblasti po dobu Trvání kouzla vytvarovat hlínu, písek nebo jíl. Můžeš oblast nadzvednout či nechat poklesnout, vytvořit nebo vyplnit příkop, vztyčit či srovnat se zemí zeď nebo vytvořit sloup. Rozsah žádné takové změny nesmí překročit polovinu délky oblasti počítanou v nejdelším směru. Takže, když například Sešleš kouzlo na čtverec o straně osm sáhů, můžeš vytvořit až čtyři sáhy vysoký sloup, zvýšit nebo snížit výšku oblasti až o čtyři sáhy, vykopat až čtyři sáhy hluboký příkop a tak dále. Dokončení těchto změn zabere deset minut.

Na konci každých deseti minut, které strávíš Soustředěním na toto Kouzlo, můžeš zvolit novou oblast terénu, kterou chceš ovlivnit.

Protože přeměna terénu nastává pomalu, pohybem země obvykle nelze uvěznit ani Zasáhnout žádné tvory, kteří se v zasažené oblasti nacházejí.

Tímto Kouzlem nelze manipulovat s přírodní skálou ani kamennou budovou. Skály a kamenné budovy se při přesouvání přizpůsobují novému terénu. Pokud by způsob tvého tvarování terénu způsobil nestabilitu budovy, může se zřítit.

Podobně toto Kouzlo přímo neovlivňuje růst rostlin. Pohybující se půda s sebou nese i rostliny.

#### Pravdivé vidění

*Věštění 6. Stupně*

**Vyvolání:** 1 Akce

**Dosah:** dotyk

**Složky:** V, P, S (mast na oči v hodnotě 25 zl vyrobená z drcených hub, šafránu a tuku, která je Kouzlem spotřebována)

**Trvání:** 1 hodina

**Povolání:** Bard, Čaroděj, Černokněžník, Klerik, Kouzelník

Toto Kouzlo dává tvorovi, kterého se dotkneš a který s tím souhlasí, schopnost vidět věci takové, jaké skutečně jsou. Po dobu Trvání kouzla má tvor Pravdivé vidění: jeho zrak pronikne normální i magickou tmou, vidí vše Neviditelné a nahlíží i do Éterické sféry, prohlédne iluze a spatří pravou podobu změněných věcí a tvorů, stejně jako druhou podobu přirozených Tvaroměnců. To vše do vzdálenosti 24 sáhů.

#### Přesun rostlinami

*Vyvolávání 6. Stupně*

**Vyvolání:** 1 Akce

**Dosah:** 2 sáhy

**Složky:** V, P

**Trvání:** 1 Kolo

**Povolání:** Druid

Toto Kouzlo vytvoří magické spojení mezi Velkou či větší neoživlou (vstupní) rostlinou v Dosahu a jinou (výstupní) rostlinou, v jakékoliv vzdálenosti ve stejné Sféře existence. Výstupní rostlinu už postava musela někdy předtím vidět nebo se jí dotknout. Po dobu Trvání kouzla může jakýkoliv tvor použitím jednoho sáhu Pohybu vstoupit do vstupní rostliny a vyjít z výstupní.

#### Rozklad

*Transmutace 6. Stupně*

**Vyvolání:** 1 Akce

**Dosah:** 12 sáhů

**Složky:** V, P, S (magnetovec a špetka prachu)

**Trvání:** ihned

**Povolání:** Čaroděj, Kouzelník

Z ukazováčku ti vytryskne tenký zelený paprsek a zasáhne Cíl, který vidíš v rámci Dosahu kouzla. Cílem může být tvor, předmět nebo Výtvor z magické síly, například zeď vytvořená pomocí Kouzla Zeď síly.

Tvor, který je Cílem tohoto Kouzla, musí uspět v Záchranném hodu na Obratnost, jinak utrpí Silový zásah za 10k6 + 40 Bodů výdrže. Pokud tento Zásah sníží Cíli jeho Body výdrže na 0, rozloží ho.

Rozložený tvor a všechno, co má u sebe, se změní na hromádku jemného šedého prachu. Lze ho vzkřísit pouze Kouzly Znovuzrození nebo Přání.

Toto Kouzlo automaticky rozloží Velký nebo menší nemagický předmět či výtvor z magické síly. Pokud je Cílem Obrovský nebo větší předmět či výtvor z magické síly (např. produkt Kouzla Tvorba), Kouzlo z něj rozloží část o velikosti Krychle o hraně dva sáhy. Toto Kouzlo nepůsobí na Kouzelné předměty.

Pokud Sešleš toto Kouzlo s použitím Pozice 7. či vyššího Stupně, Zásah se zvýší o 3k6 Bodů výdrže za každý Stupeň nad 6.

#### Rozvětvený blesk

*Zaklínání 6. Stupně*

**Vyvolání:** 1 Akce

**Dosah:** 30 sáhů

**Složky:** V, P, S (kousek kožešiny, tři stříbrné špendlíky a buď kus jantaru, skla, nebo křišťálové žezlo)

**Trvání:** ihned

**Povolání:** Čaroděj, Kouzelník

Vytvoříš Blesk, který obloukem zamíří k tebou zvolenému Cíli, který vidíš v Dosahu kouzla. Z Cíle pak přeskočí až tři Blesky na až tři další druhotné Cíle, které nejsou dál než šest sáhů od něj. Druhotným Cílem může být tvor nebo předmět a každý takový Cíl může být Cílem jen jednoho z Blesků.

Každý Cíl musí uspět v Záchranném hodu na Obratnost, jinak utrpí Bleskový zásah za 10k8 Bodů výdrže, při úspěchu za polovinu.

Pokud Sešleš toto Kouzlo s použitím Pozice 7. či vyššího Stupně, z prvního Cíle přeskočí Blesk na jeden další Cíl za každý Stupeň nad 6.

#### Sférický spojenec

*Vyvolávání 6. Stupně*

**Vyvolání:** 10 minut

**Dosah:** 12 sáhů

**Složky:** V, P

**Trvání:** ihned

**Povolání:** Klerik

Poprosíš o pomoc nadpozemskou bytost. Musíš ji znát: může to být například bůh, Démonický kníže nebo nějaká jiná bytost s vesmírnou mocí. Tato bytost ti pošle na pomoc oddaného Běsa, Elementála nebo Nebešťana, který se zjeví na volném místě v Dosahu kouzla. Pokud znáš tvorovo konkrétní jméno, můžeš ho vyslovit při Sesílání tohoto Kouzla a vyžádat si přímo jeho – zda bude tvé přání vyslyšeno, nebo zda dorazí jiný tvor, je na úvaze PH.

Když se tvor objeví, není nucen chovat se žádným určeným způsobem. Můžeš tvora požádat, aby vykonal jistou službu za určitou úplatu, ale není nijak nucen ti vyhovět. Požadavek může být jednoduchý („přeleť s námi přes propast" nebo „bojuj s námi v bitvě") i komplexní („špehuj naše nepřátele" nebo „braň nás během naší výpravy do jeskyně"). Pro sjednání služeb musíš mít schopnost s tvorem komunikovat.

Úplata může mít nejrůznější podoby. Nebešťan může požadovat, abys daroval značné množství zlaťáků nebo Kouzelné předměty spřátelenému chrámu, zatímco Běs může požadovat živou oběť nebo darování pokladu. Někteří tvorové můžou směnit své služby za to, že pro ně vykonáš určitý úkol. Pokud se na úplatě za jeho služby nejste schopni dohodnout, tvor se okamžitě vrátí zpět do své domovské Sféry.

Obecně platí, že služba, která se měří v minutách, vyžaduje úplatu 100 zl za minutu. Služba, která se měří v hodinách, vyžaduje úplatu 1 000 zl za hodinu. A služba, která se měří ve dnech (maximálně deset dní), vyžaduje úplatu 10 000 zl za den. PH může tyto částky upravit  vzhledem k okolnostem, za jakých Kouzlo Sesíláš. Pokud služba odpovídá tvorovu étosu, může být úplata poloviční, nebo se jí dokonce může zřeknout. Bezpečné úkoly obvykle vyžadují pouze poloviční doporučenou platbu, zatímco zvlášť nebezpečné úkoly můžou vyžadovat větší dar. Tvorové jen zřídka přijímají úkoly, které vypadají sebevražedně.

Po splnění úkolu nebo po uplynutí dohodnuté doby služby se tvor vrátí do své domovské Sféry. Pokud je možné a vzhledem k povaze úkolu i vhodné, aby ti oznámil výsledek, oznámí ti ho ještě před svým návratem.

Tvor, který se přidá k vaší družině, se bere za jejího člena, a pokud mezi postavy dělíte Zkušenosti jednotlivě (např. za poražené protivníky), tak obdrží svůj adekvátní podíl.

#### Schránka života

*Nekromancie 6. Stupně*

**Vyvolání:** 1 minuta

**Dosah:** Sesilatel

**Složky:** V, P, S (drahokam, křišťál a relikviář nebo nějaká jiná ozdobná nádoba v hodnotě alespoň 500 zl)

**Trvání:** do Rozptýlení

**Povolání:** Kouzelník

Tvá duše vstoupí do nádoby, která je použita jako Surovinová složka kouzla, zatímco tvé tělo v její nepřítomnosti upadne do katatonického stavu. Zatímco tvá duše obývá nádobu, uvědomuješ si její okolí, jako by tvá duše měla běžné tělesné smysly. Nemůžeš se pohybovat ani Reagovat a jediná Akce, kterou můžeš provést, je uvolnit se z nádoby do vzdálenosti dvaceti sáhů a navrátit se do svého těla, pokud je v tomto Dosahu, nebo se pokusit Posednout Humanoida, který do tohoto Dosahu vstoupil.

Můžeš se pokusit Posednout jakékoliv Humanoidní tělo do dvaceti sáhů od schránky, které vidíš (tvory chráněné Kouzlem Magický kruh nebo Ochrana před zlem a dobrem nelze Posednout). Cíl si musí hodit Záchranný hod na Charisma. Při neúspěchu se tvá duše přesune do jeho těla a duši Cíle uvězníš v nádobě. Při úspěchu odolá tvé snaze o Posednutí a následujících 24 hodin se ho nemůžeš pokusit znovu Posednout.

Úspěšně Posedlého těla se okamžitě zmocníš. Tvé herní statistiky jsou nahrazeny jeho statistikami, ale uchováš si své Přesvědčení a Hodnoty inteligence, moudrosti a charismatu, stejně jako schopnosti tvého vlastního Povolání. Pokud má Cíl nějaké Úrovně Povolání, nemůžeš použít žádné z jeho schopností Povolání.

Duše Posedlého tvora mezitím vnímá svými smysly okolí nádoby, ale nemůže se pohybovat ani provádět žádné Akce.

Když ovládáš Posedlé tělo, můžeš se z něj pomocí své Akce navrátit do nádoby, pokud je tato do dvaceti sáhů od tebe. Do Posedlého těla se ihned poté vrátí jeho vlastní duše. Pokud hostitelské tělo zemře, když jsi v něm, tvor zemře. Pokud jsi v tu chvíli do dvaceti sáhů od nádoby, musíš si hodit Záchranný hod na Charisma proti SO svého vlastního Kouzla. Při úspěchu se vrátíš do nádoby. Pokud selžeš nebo pokud se nádoba nachází dále než dvacet sáhů od tebe, zemřeš taky.

Když je nádoba zničena nebo Kouzlo skončí, tvá duše se pokusí navrátit do tvého původního těla. Pokud je tvé tělo do dvaceti sáhů od tebe (tedy od nádoby nebo Posedlého těla), podaří se jí to. Pokud je tělo dál nebo je mrtvé, zemřeš. Podobně se duše Posedlého tvora navrátí do svého těla, pokud je toto do dvaceti sáhů od nádoby, jinak zemře. Když Kouzlo skončí, nádoba se zničí.

#### Slovo návratu

*Vyvolávání 6. Stupně*

**Vyvolání:** 1 Akce

**Dosah:** 1 sáh

**Složky:** V

**Trvání:** ihned

**Povolání:** Klerik

Ty a až pět dalších tvorů, kteří s tím souhlasí a jsou do jednoho sáhu od tebe, se okamžitě teleportujete do dříve stanovené svatyně. Po teleportaci se objevíte na nejbližším volném místě k bodu určenému při přípravě svatyně (viz níže). Pokud toto Kouzlo Sešleš bez dříve připravené svatyně, nemá žádný účinek.

Svatyni musíš připravit Sesláním tohoto Kouzla v místě zasvěceném nebo silně spojeném s tvým božstvem, typicky například v chrámu. Pokud se pokusíš Seslat kouzlo tímto způsobem v oblasti, která není zasvěcená tvému božstvu, nemá žádný účinek.

#### Sluneční paprsek

*Zaklínání 6. Stupně*

**Vyvolání:** 1 Akce

**Dosah:** Sesilatel (Dráha 12 sáhů)

**Složky:** V, P, S (lupa)

**Trvání:** Soustředění, až 1 minuta

**Povolání:** Čaroděj, Druid, Kouzelník

Z tvé ruky vyšlehne Paprsek oslnivého světla v jeden sáh široké a dvanáct sáhů dlouhé Dráze. Každý tvor v Dráze musí uspět v Záchranném hodu na Odolnost, jinak utrpí Zářivý zásah za 6k8 Bodů výdrže a je Oslepený do začátku tvého příštího Tahu. Při úspěchu utrpí poloviční Zásah a Kouzlo ho neoslepí. Nemrtví a Slizy mají k tomuto Záchrannému hodu Nevýhodu.

Dokud Kouzlo neskončí, můžeš jako svou Akci v Tahu vytvořit novou Dráhu záření.

Po dobu Trvání svítí ve tvé dlani zrnko oslnivého světla. Osvítí Jasným světlem okruh o poloměru šest sáhů a dalších šest sáhů dosvítí Slabým světlem. Jde o sluneční světlo.

#### Stvoř Nemrtvé

*Nekromancie 6. Stupně*

**Vyvolání:** 1 minuta

**Dosah:** 2 sáhy

**Složky:** V, P, S (jeden hliněný kotlík naplněný hřbitovní hlínou, jeden hliněný kotlík naplněný poloslanou vodou a jeden černý onyx v hodnotě 150 zl za každou mrtvolu)

**Trvání:** ihned

**Povolání:** Černokněžník, Klerik, Kouzelník

Toto Kouzlo můžeš Seslat pouze v noci. Zvol až tři mrtvoly Malých nebo Středních humanoidů v Dosahu kouzla. Každá mrtvola povstane jako Ghúl pod tvou kontrolou. (PH ti řekne herní statistiky pro tyto tvory.)

V každém svém Tahu můžeš pomocí Bonusové akce mentálně udělit rozkaz libovolnému tvorovi, který byl tebou tímto Kouzlem stvořen, pokud je do 24 sáhů od tebe (pokud máš pod svou kontrolou více tvorů, můžeš udělit jeden a ten samý rozkaz jen některým z nich nebo všem najednou). Určíš, jakou Akci tvor vykoná a kam se ve svém příštím Tahu pohne, nebo mu můžeš vydat obecný rozkaz, například aby hlídal konkrétní místnost nebo chodbu. Pokud žádný rozkaz neudělíš, tvor se bude jen bránit proti nepřátelským tvorům. Jakmile rozkaz udělíš, tvor se ho
snaží plnit, dokud činnost nedokončí.

Stvořený tvor je pod tvou kontrolou 24 hodin, poté tebou vydané rozkazy přestane plnit. K udržení kontroly nad tvorem na dalších 24 hodin na něj musíš toto Kouzlo Seslat znovu před uplynutím aktuálního 24 hodinového limitu. Takto Seslané kouzlo nevytvoří žádné nové tvory.

Pokud Sešleš toto Kouzlo s použitím Pozice 7. Stupně, můžeš oživit nebo obnovit svou kontrolu nad čtyřmi Ghúly. Při použití Pozice 8. Stupně můžeš oživit nebo udržet svou kontrolu nad pěti Ghúly, nebo dvěma Ghasty či Fexty. Při použití Pozice 9.  Stupně můžeš oživit nebo udržet svou kontrolu nad šesti Ghúly, nebo třemi Ghasty či Fexty, nebo dvěma Mumiemi.

#### Trnová zeď

*Vyvolávání 6. Stupně*

**Vyvolání:** 1 Akce

**Dosah:** 24 sáhů

**Složky:** V, P, S (hrst trnů)

**Trvání:** Soustředění, až 10 minut

**Povolání:** Druid

Vytvoříš zeď silného, ohebného, spletitého křoví plného špičatých trnů. Zeď se objeví v Dosahu kouzla na pevném povrchu a vydrží po dobu Trvání. Můžeš ji vytvořit až dvanáct sáhů dlouhou, dva sáhy vysokou a jeden sáh tlustou, nebo kruhovou s průměrem až čtyři sáhy, až čtyři sáhy vysokou a jeden sáh tlustou. Zeď blokuje výhled.

Když se zeď objeví, každý tvor v její oblasti musí uspět v Záchranném hodu na Obratnost, jinak utrpí Bodný zásah za 7k8 Bodů výdrže, při úspěchu za polovinu.

Tvor může projít skrz zeď, i když jen pomalu a bolestivě. Za každý sáh, který tvor skrz zeď prochází, musí utratit čtyři sáhy Rychlosti. Navíc musí každý tvor, který vstoupí do zdi ve svém Tahu poprvé nebo v ní svůj Tah skončí, uspět v Záchranném hodu na Obratnost, jinak utrpí Sečný zásah za 7k8 Bodů výdrže, při úspěchu za polovinu.

Pokud Sešleš toto Kouzlo s použitím Pozice 7. či vyššího Stupně, oba Typy zásahu se zvýší o 1k8 Bodů výdrže za každý Stupeň nad 6.

#### Ubrousku, prostři se!

*Vyvolávání 6. Stupně*

**Vyvolání:** 10 minut

**Dosah:** 6 sáhů

**Složky:** V, P, S (mísa pokrytá drahokamy v hodnotě alespoň 1 000 zl, která je Kouzlem spotřebována)

**Trvání:** ihned

**Povolání:** Druid, Klerik

Vytvoříš skvělou hostinu, včetně velkolepého jídla a pití, které se může zúčastnit až dvanáct dalších tvorů. Zkonzumovat hostinu trvá hodinu – po jejím uplynutí se hostina rozplyne a na všech, kteří se jí zúčastnili, se projeví její prospěšné účinky:

Tvor, který se zúčastní hostiny, se uzdraví z Nemocí a zbaví se účinků Jedů, stane se Imunním vůči Jedu a Vystrašení a všechny Záchranné hody na Moudrost hází s Výhodou. Jeho maximum Bodů výdrže se zvýší o 2k10 a stejné množství Bodů výdrže získá. Všechny tyto přínosy trvají 24 hodin.

#### Uzdrav

*Zaklínání 6. Stupně*

**Vyvolání:** 1 Akce

**Dosah:** 12 sáhů

**Složky:** V, P

**Trvání:** ihned

**Povolání:** Druid, Klerik

Zvol tvora, kterého vidíš v Dosahu kouzla. Projde jím vlna pozitivní energie a tvor si díky ní obnoví 70 Bodů výdrže. Toto Kouzlo také vyléčí hluchotu a slepotu (a odstraní Stavy Ohlušený a Oslepený) stejně jako všechny Nemoci Cíle. Toto Kouzlo nepůsobí na Nemrtvé a Výtvory.

Pokud Sešleš toto Kouzlo s použitím Pozice 7. či vyššího Stupně, obnoví o 10 Bodů výdrže více za každý Stupeň nad 6.

#### Větrná chůze

*Transmutace 6. Stupně*

**Vyvolání:** 1 minuta

**Dosah:** 6 sáhů

**Složky:** V, P, S (oheň a svěcená voda)

**Trvání:** 8 hodin

**Povolání:** Druid

Ty a až deset tvorů, kteří s tím souhlasí a které vidíš v Dosahu kouzla, na sebe vezmete po dobu Trvání plynnou podobu připomínající cár oblaku. V této podobě má tvor Rychlost létání šedesát sáhů a je Odolný vůči Zásahu nemagickými Zbraněmi. Jediné Akce, které tvor může v této podobě provádět, jsou Akce Běh nebo návrat do normální podoby. Opětovné nabrání normální podoby zabere jednu minutu a během této doby je tvor Otřesený a nemůže se hýbat. Dokud Kouzlo neskončí, může se tvor navrátit do podoby oblaku, což opět vyžaduje jednu minutu přeměňování.

Pokud je tvor v podobě oblaku a letí ve chvíli, kdy účinek skončí, bude klesat rychlostí dvanáct sáhů za Kolo po dobu jedné minuty, dokud bezpečně nepřistane. Pokud tvor nedokáže přistát do jedné minuty, zbývající vzdálenost spadne.

#### Vyvolej Vílu

*Vyvolávání 6. Stupně*

**Vyvolání:** 1 minuta

**Dosah:** 18 sáhů

**Složky:** V, P

**Trvání:** Soustředění, až 1 hodina

**Povolání:** Černokněžník, Druid

Přivoláš Vílu s Nebezpečností 6 či méně nebo entitu Vílí podstaty, která na sebe vezme podobu Zvířete s Nebezpečností 6 či méně. Objeví se na volném místě, které vidíš v Dosahu kouzla. Vílí tvor zmizí, když mu klesnou Body výdrže na 0 nebo když Kouzlo skončí.

Vílí tvor je po dobu Trvání kouzla přátelský vůči tobě a tvým společníkům. Hoď za něj na Iniciativu, ve které bude mít své vlastní Tahy. Tvor poslechne jakýkoliv slovní rozkaz, který mu udělíš (Akce není potřeba), pokud se nepříčí jeho Přesvědčení. Pokud mu žádný rozkaz neudělíš, bude se jen bránit proti nepřátelským tvorům, ale jinak neudělá nic.

PH ti řekne statistiky přivolaného Vílího tvora.

Pokud Sešleš toto Kouzlo s použitím Pozice 7. či vyššího Stupně, zvýší se maximální Nebezpečnost vyvolaného tvora o 1 za každý Stupeň nad 6.

#### Zákaz

*Vymítání 6. Stupně (Rituál)*

**Vyvolání:** 10 minut

**Dosah:** dotyk

**Složky:** V, P, S (kropenka svěcené vody, vzácné kadidlo a rubínový prach v hodnotě alespoň 1 000 zl)

**Trvání:** 1 den

**Povolání:** Klerik

Vytvoříš znamení proti magickému přesunu, které chrání plochu o velikosti až 1 600 sáhů čtverečních (např. 40 x 40 nebo 20 x 80 sáhů) do výšky až šest sáhů. Po dobu Trvání se do oblasti nemůže nikdo teleportovat ani pro vstup do oblasti použít portál, vytvořený například pomocí Kouzla Brána. Kouzlo neprodyšně uzavře oblast před Sférickým cestováním a brání tak tvorům vstoupit do oblasti pomocí Astrální sféry, Éterické sféry, Vílí divočiny, Stínopádu či Kouzlem Přesun Sférami.

Kouzlo navíc Zasáhne Typy tvorů, které zvolíš při jeho Sesílání. Zvol jeden nebo více z následujících Typů bytostí: Běsi, Elementálové, Nebešťané, Nemrtví či Víly. Když zvolený tvor poprvé ve svém Tahu vstoupí do oblasti Kouzla nebo v ní svůj Tah začne, utrpí buď Zářivý, nebo Nekrotický zásah za 5k10 Bodů výdrže (Typ zásahu zvolíš při Sesílání kouzla). Při Sesílání tohoto Kouzla můžeš určit heslo. Tvor, který ho při vstupu do oblasti vysloví, Zásah tímto Kouzlem neutrpí, i když patří ke jmenované skupině.

Oblast Kouzla se nesmí překrývat s oblastí jiného Kouzla Zákaz. Pokud Sešleš Zákaz každý den po dobu třiceti dní na stejném místě, Kouzlo vydrží, dokud není Rozptýleno, a při posledním Seslání se Surovinové složky Kouzla spotřebují.

#### Zkamenění

*Transmutace 6. Stupně*

**Vyvolání:** 1 Akce

**Dosah:** 12 sáhů

**Složky:** V, P, S (špetka vápna, hlíny a voda)

**Trvání:** Soustředění, až 1 minuta

**Povolání:** Černokněžník, Kouzelník

Pokusíš se proměnit na kámen jednoho tvora, kterého vidíš v Dosahu kouzla. Pokud je tělo Cíle z masa, musí tvor uspět v Záchranném hodu na Odolnost, jinak se stane Zadrženým a jeho tělo začne tvrdnout. Při úspěchu není nijak ovlivněn.

Tvor, který je tímto Kouzlem Zadržený, si musí hodit další Záchranný hod na Odolnost na konci každého svého Tahu. Pokud uspěje ve třech Záchranných hodech, Kouzlo skončí. Pokud ale ve třech Záchranných hodech neuspěje, zkamení a zůstane Zkamenělý po dobu Trvání kouzla. Úspěchy či neúspěchy nemusí jít po sobě; udržuj si přehled o obou, dokud Cíl nenasbírá tři stejného druhu. Pokud je tvor během Zkamenění fyzicky poškozen, utrpí podobné deformace při návratu do původního stavu.

Pokud se na toto Kouzlo vydržíš Soustředit po celou dobu Trvání, tvor zůstane Zkamenělý, dokud není účinek odstraněn.

#### Zlé oko

*Nekromancie 6. Stupně*

**Vyvolání:** 1 Akce

**Dosah:** Sesilatel

**Složky:** V, P

**Trvání:** Soustředění, až 1 minuta

**Povolání:** Bard, Čaroděj, Černokněžník, Kouzelník

Po dobu Trvání kouzla se tvé oči naplní děsivou mocí a vypadají inkoustově temné a prázdné. Při Seslání kouzla a pomocí Akce v každém svém dalším Tahu po dobu Trvání kouzla můžeš jako Cíl zvolit jednoho tvora do dvanácti sáhů od tebe. Zvolený tvor musí uspět v Záchranném hodu na Moudrost, jinak ho až do konce působení Kouzla ovlivní jeden z následujících účinků dle tvé volby. Při úspěchu se vůči právě působícímu Kouzlu stane Imunním.

**Nemoc.** Cíl má Nevýhodu k hodům na Útok a k hodům na Ověření vlastností. Na konci každého svého Tahu si může znovu hodit Záchranný hod na Moudrost. Pokud uspěje, účinek skončí.

**Panika.** Cíl je tebou Vystrašený. V každém svém Tahu musí provést Akci Běh a co nejbezpečnější a nejkratší trasou se vzdálit co nejdál od tebe. Pokud se dostane na místo, které je alespoň dvanáct sáhů od tebe a na kterém tě nevidí, účinek skončí.

**Spánek.** Cíl upadne do Bezvědomí dokud Kouzlo neskončí, dokud není úspěšně Zasažen nebo dokud někdo nepoužije Akci, aby s ním zatřásl a tím ho probudil.

#### Zraň

*Nekromancie 6. Stupně*

**Vyvolání:** 1 Akce

**Dosah:** 12 sáhů

**Složky:** V, P

**Trvání:** ihned

**Povolání:** Klerik

Vypustíš zhoubnou Nemoc na tvora, kterého vidíš v Dosahu kouzla. Cíl musí uspět v Záchranném hodu na Odolnost, jinak utrpí Nekrotický zásah za 14k6 Bodů výdrže, při úspěchu za polovinu. Zásah nemůže snížit počet Bodů výdrže Cíle pod 1.

Pokud Cíl v Záchranném hodu neuspěje, jeho Maximum výdrže se na jednu hodinu sníží o množství rovné utrpěnému Nekrotickému zásahu. Jakýkoliv účinek, který odstraňuje Nemoc, umožní obnovit běžné Maximum výdrže dříve.

### 7.  Stupeň

#### Božské slovo

*Zaklínání 7. Stupně*

**Vyvolání:** 1 Bonusová akce

**Dosah:** 6 sáhů

**Složky:** V

**Trvání:** ihned

**Povolání:** Klerik

Proneseš Božské slovo naplněné mocí, která utvářela svět při úsvitu stvoření. Zvol libovolný počet tvorů, které vidíš v Dosahu. Každý Cíl, který tě slyší, musí uspět v Záchranném hodu na Charisma, jinak utrpí účinek na základě jeho aktuální Výdrže:

* 41–50 Bodů výdrže: Ohluchne na jednu minutu.

* 31–40 Bodů výdrže: Ohluchne a Oslepne na deset minut.

* 21–30 Bodů výdrže: Oslepne, Ohluchne a je Omráčený na jednu hodinu.

* 20 Bodů výdrže či méně: Na místě zemře.

Bez ohledu na svou současnou Výdrž jsou Běs, Elementál, Nebešťan nebo Víla, kteří neuspějí ve svém Záchranném hodu, zahnáni zpět do své původní Sféry (pokud v ní již nejsou) a 24 hodin se žádnými prostředky, kromě Kouzla Přání, nemůžou do tvé současné Sféry vrátit.

#### Časovaná ohnivá koule

*Zaklínání 7. Stupně*

**Vyvolání:** 1 Akce

**Dosah:** 30 sáhů

**Složky:** V, P, S (drobná kulička z netopýřího guana a síry)

**Trvání:** Soustředění, až 1 minuta

**Povolání:** Čaroděj, Kouzelník

Z tvého ukazováčku vytryskne paprsek žlutého světla, který pak ve zvoleném Výchozím bodě uvnitř Dosahu na dobu Trvání zkoncentruje do svítícího korálku. Když Kouzlo skončí (buď se přeruší tvé Soustředění, nebo se ho rozhodneš ukončit), korálek s tichým zaburácením rozkvete do ohnivého výbuchu. Každý tvor v Kouli o poloměru čtyři sáhy se středem v daném bodě musí uspět v Záchranném hodu na Obratnost, jinak utrpí Ohnivý zásah v hodnotě veškeré postupně nastřádané síly, při úspěchu za polovinu.

Základní síla Kouzla je 12k6. Na konci každého tvého Tahu, kdy korálek stále ještě nevybuchl, se síla zvýší o dalších 1k6.

Pokud se nějaký tvor dotkne svítícího korálku předtím, než interval vyprší, musí si hodit Záchranný hod na Obratnost. Při neúspěchu Kouzlo okamžitě skončí a korálek vybuchne. Při úspěchu může korálek odhodit až osm sáhů daleko. Když trefí tvora nebo pevný předmět, Kouzlo skončí a korálek vybuchne.

Oheň zapaluje v oblasti hořlavé předměty, které nikdo nedrží ani nenese.

Pokud Sešleš toto Kouzlo s použitím Pozice 8. či vyššího Stupně, základní hodnota Zásahu se zvýší o 1k6 za každý Stupeň nad 7.

#### Éteričnost

*Transmutace 7. Stupně*

**Vyvolání:** 1 Akce

**Dosah:** Sesilatel

**Složky:** V, P

**Trvání:** až 8 hodin

**Povolání:** Bard, Čaroděj, Černokněžník, Klerik, Kouzelník

Vstoupíš do hraničního území Éterické sféry, do oblasti, ve které se překrývá s tvou současnou Sférou. Po dobu Trvání kouzla setrváš v Éterické hranici, dokud nepoužiješ svou Akci k předčasnému ukončení Kouzla. Během této doby se můžeš pohybovat libovolným směrem. Pokud se pohybuješ nahoru nebo dolů, každý sáh Pohybu stojí sáh Rychlosti navíc. Vidíš i slyšíš v rámci své původní Sféry, ale všechno vypadá šedě a nevidíš dále než dvanáct sáhů.

Zatímco jsi v Éterické sféře, můžeš se navzájem ovlivnit pouze s tvory v této Sféře. Tvorové, kteří v Éterické sféře nejsou, tě nevnímají a nemůžou s tebou interagovat, pokud pro to nemají zvláštní schopnost, byť magicky propůjčenou.

Ignoruješ všechny předměty a účinky, které nejsou v Éterické sféře, a díky tomu se můžeš pohybovat skrz předměty, které vnímáš ve své původní Sféře. Když Kouzlo skončí, okamžitě se vrátíš do původní Sféry na místo, které aktuálně zabíráš. Pokud zabíráš stejné místo jako pevný předmět či tvor, ihned se přesuneš na nejbližší volné místo, které můžeš zabírat, a utrpíš Silový zásah za 10 Bodů výdrže za každý sáh přesunu.

Toto Kouzlo nemá žádný účinek, když ho Sešleš, zatímco jsi v Éterické sféře nebo ve Sféře, která s ní nesousedí, například v jedné z Vnějších sfér.

Pokud Sešleš toto Kouzlo s použitím Pozice 8. či vyššího Stupně, můžeš jako Cíl zvolit až o tři tvory více (včetně sebe), kteří s tím souhlasí za každý Stupeň nad 7. Když Kouzlo Sesíláš, musí být tvorové do dvou sáhů od tebe.

#### Fata morgána

*Iluze 7. Stupně*

**Vyvolání:** 10 minut

**Dosah:** dohled

**Složky:** V, P

**Trvání:** 10 dní

**Povolání:** Bard, Druid, Kouzelník

V oblasti, jejíž velikost se vejde do čtverce o straně jedné míle, vytvoříš terén, který vypadá, zní, voní, a dokonce i na dotek působí jako jiný druh terénu. Obecný tvar terénu však zůstane stejný. Otevřená pole nebo cesta můžou připomínat bažinu, kopec, rozsedlinu nebo jiný Těžký nebo neprůchodný terén. Rybník může vypadat jako travnatá louka, sráz jako mírný svah nebo balvany posetá rokle jako široká a hladká silnice. Podobně můžeš změnit vzhled budov nebo je přidat tam, kde žádné nejsou. Kouzlo však nemaskuje, nezakrývá ani nevytváří tvory. Iluze obsahuje sluchové, zrakové, hmatové a čichové prvky, takže může přeměnit rovnou zemi v Těžký terén (nebo naopak) či jinak bránit pohybu skrz oblast. Jakýkoliv kus iluzorního terénu (například kámen nebo klacek), který je vyjmut z oblasti Kouzla, okamžitě zmizí.

Tvorové s Pravdivým viděním vidí skrz iluzi skutečnou podobu terénu, ale všechny ostatní prvky iluze nadále působí, takže i když si je tvor vědom přítomnosti iluze, stále s ní může fyzicky interagovat.

#### Mystická čepel

*Zaklínání 7. Stupně*

**Vyvolání:** 1 Akce

**Dosah:** 12 sáhů

**Složky:** V, P, S (miniaturní platinový mečík, jehož jílec a hruška jsou z mědi a zinku, v hodnotě 250 zl)

**Trvání:** Soustředění, až 1 minuta

**Povolání:** Bard, Kouzelník

Vytvoříš Silový plát ve tvaru meče, který se vznáší v Dosahu kouzla a vydrží po dobu jeho Trvání.

Když se meč objeví, hoď si na Útok na blízko kouzlem proti Cíli dle tvé volby do jednoho sáhu od meče. Při zásahu Cíl utrpí Silový zásah za 3k10 Bodů výdrže. Dokud Kouzlo neskončí, můžeš v každém svém Tahu použít Bonusovou akci k pohnutí mečem až o čtyři sáhy na místo, které vidíš, a zopakovat tento Útok proti stejnému nebo jinému Cíli.

*Pozn. – Původní název: V 5E je toto Kouzlo známé jako „něčí" meč a jeho název začíná jménem jeho tvůrce na „M".*

#### Napodobenina

*Iluze 7. Stupně*

**Vyvolání:** 12 hodin

**Dosah:** dotyk

**Složky:** V, P, S (sníh či led v dostatečném množství pro vytvoření duplikátu kopírovaného tvora v životní velikosti, ústřižek z nehtu (nebo jiný kousek z tvorova těla) umístěný dovnitř sněhu či ledu, rozdrcený rubín v hodnotě 1 500 zl, posypaný po kopii, který je Kouzlem spotřebován)

**Trvání:** do Rozptýlení

**Povolání:** Kouzelník

Vytvaruješ iluzorní duplikát jednoho Zvířete nebo Humanoida, který je po celou dobu vyvolání Kouzla v jeho Dosahu. Duplikát je částečně skutečný tvor vyrobený z ledu a sněhu. Může provádět Akce a být ovlivněn jako normální tvor. Vypadá jako originál, ale má poloviční Maximum výdrže původního tvora a je bez vybavení. Jinak iluze používá všechny statistiky tvora, kterého kopíruje.

Napodobenina je vůči tobě a tebou určeným tvorům přátelská. Poslechne tebou vyřčené rozkazy, pohybuje se, jedná dle tvých přání a v boji jedná ve tvém Tahu. Napodobenina se nedokáže učit ani se stát mocnější, takže nikdy nezvýší ani svou Úroveň, ani ostatní Vlastnosti, ani si nemůže obnovit utracené Pozice kouzel. Když je Napodobenina zraněná, můžeš ji opravit v alchymistické laboratoři pomocí vzácných bylin a nerostů v hodnotě 100 zl za každý obnovený Bod výdrže. Napodobenina vydrží, dokud jí neklesnou Body výdrže na 0, poté se promění zpátky ve sníh a okamžitě roztaje.

Pokud Sešleš toto Kouzlo znovu, zatímco existuje jiná, tebou dříve vytvořená Napodobenina, je tato stará Napodobenina okamžitě zničena.

#### Odpočinková hymna

*Očarování 7. Stupně*

**Vyvolání:** 1 minuta

**Dosah:** 12 sáhů

**Složky:** V, P, S (Hudební nástroj)

**Trvání:** ihned

**Povolání:** Bard

Začneš vyhrávat magickou píseň, která obnovuje síly všem tvorům ve vzdálenosti do dvanácti sáhů od tebe, kteří ji slyší.

Můžeš zvolit libovolný počet tvorů, kteří byli v Dosahu kouzla po celou dobu Vyvolávání. Všichni tito tvorové získají všechny přínosy Krátkého odpočinku. Pokud utratí Kostky obnovy, každá kostka, na které padne hodnota z dolní poloviny rozsahu kostky, se počítá, jako by na ní padla nejnižší hodnota z horní poloviny rozsahu kostky (4 na 1k6, 5 na 1k8, 6 na 1k10). Navíc Kouzlo odstraní stavy Oslepený, Otrávený a Paralyzovaný, až jeden Stupeň únavy a všem Cílům dodá 15 Dočasných bodů výdrže.

Pokud Sešleš toto Kouzlo s použitím Pozice 8. Stupně, všichni ovlivnění tvorové získají 30 Dočasných bodů výdrže. Pokud Sešleš toto Kouzlo s použitím Pozice 9. Stupně, všechny utracené Kostky obnovy se navíc automaticky počítají jako by na nich padla nejvyšší hodnota.

#### Ohnivá bouře

*Zaklínání 7. Stupně*

**Vyvolání:** 1 Akce

**Dosah:** 30 sáhů

**Složky:** V, P

**Trvání:** ihned

**Povolání:** Čaroděj, Druid, Klerik

Na místě, které zvolíš v Dosahu kouzla, se objeví Bouře z pásů burácejících plamenů. Oblast Bouře se skládá z až deseti Krychlí o hraně dva sáhy, které můžeš uspořádat, jak chceš. Každá Krychle však musí alespoň jednou stěnou přiléhat ke stěně další Krychle. Každý tvor v oblasti musí uspět v Záchranném hodu na Obratnost, jinak utrpí Ohnivý zásah za 7k10 Bodů výdrže, při úspěchu za polovinu.

Oheň v oblasti zapaluje hořlavé předměty, které nikdo nedrží ani nenese. Můžeš zvolit, že toto Kouzlo nebude působit na živé rostliny v oblasti.

#### Otoč gravitaci

*Transmutace 7. Stupně*

**Vyvolání:** 1 Akce

**Dosah:** 20 sáhů

**Složky:** V, P, S (magnetovec a železné piliny)

**Trvání:** Soustředění, až 1 minuta

**Povolání:** Čaroděj, Druid, Kouzelník

Toto Kouzlo obrátí gravitaci ve Válci s poloměrem deset sáhů, výškou dvacet sáhů a středem základny ve Výchozím bodě v Dosahu kouzla. Když Sešleš toto Kouzlo, všichni tvorové a předměty, kteří nejsou v oblasti nějak uchyceni k zemi, spadnou nahoru a dopadnou na vrchol oblasti. Pokud je v Dosahu tvora pevný objekt, kterého se lze chytit, může si tvor hodit Záchranný hod na Obratnost – v případě úspěchu se chytí a pádu se vyhne.

Pokud tvorové či předměty při svém pádu vzhůru do něčeho narazí nebo se zastaví o strop, utrpí běžný Zásah pádem (viz Nepříjemné situace v 8. kapitole, strana 271). Pokud předmět či tvor dosáhne vrchu oblasti, aniž by do něčeho narazil, vydrží zde za mírného chvění, po dobu Trvání.

Na konci doby Trvání kouzla ovlivněné předměty a tvorové spadnou zpět dolů a utrpí přitom běžný Zásah pádem.

#### Prst smrti

*Nekromancie 7. Stupně*

**Vyvolání:** 1 Akce

**Dosah:** 12 sáhů

**Složky:** V, P

**Trvání:** ihned

**Povolání:** Čaroděj, Černokněžník, Kouzelník

Vyšleš negativní energii způsobující palčivou bolest, která se prožene tvorem, kterého vidíš v Dosahu kouzla. Cíl musí uspět v Záchranném hodu na Odolnost, jinak utrpí Nekrotický zásah za 7k8 + 30 Bodů výdrže, při úspěchu za polovinu.

Humanoid který je zabitý tímto Kouzlem povstane na začátku tvého příštího Tahu jako Zombie pod tvou kontrolou a řídí se tebou vyřčenými rozkazy, jak nejlépe umí.

#### Přesun Sférami

*Vyvolávání 7. Stupně*

**Vyvolání:** 1 Akce

**Dosah:** dotyk

**Složky:** V, P, S (rozdvojený kovový prut v hodnotě alespoň 250 zl, který je sladěný s konkrétní Sférou existence)

**Trvání:** ihned

**Povolání:** Čaroděj, Černokněžník, Druid, Klerik, Kouzelník

Ty a až osm dalších tvorů, kteří s tím souhlasí, vytvoříte spojením rukou kruh a přenesete se do jiné Sféry existence. Cílové místo můžeš popsat obecně, například Mosazné město ve Sféře ohnivého živlu nebo Dispáterův palác ve druhém kruhu Devíti pekel, a objevíte se na Cílovém místě nebo v jeho blízkosti. Například, když se snažíte dostat do Mosazného města, můžete dle úvahy PH dorazit do Ocelové ulice, před Bránu popela, nebo na místo, ze kterého je vidět město za Ohnivým mořem.

Nebo pokud znáš konkrétní runovou řadu některého Teleportačního kruhu v jiné Sféře existence, může tě toto Kouzlo přenést přímo do něj. Pokud je Teleportační kruh pro všechny přenášené tvory příliš malý, objeví se na nejbližších volných místech vedle kruhu.

Alternativně můžeš toto Kouzlo použít na vyhoštění tvora do jiné Sféry, i když s tím nesouhlasí. Zvol tvora ve svém Dosahu a hoď si proti němu na Útok na blízko kouzlem. Při Zásahu musí tvor uspět v Záchranném hodu na Charisma, jinak je přenesen na náhodné místo ve Sféře existence, kterou určíš. Takto přenesený tvor si musí najít svou vlastní cestu, jak se dostat zpět do Sféry existence, ze které ho takto vyhostíš.

#### Regenerace

*Transmutace 7. Stupně*

**Vyvolání:** 1 minuta

**Dosah:** dotyk

**Složky:** V, P, S (modlitební kolečko a svěcená voda)

**Trvání:** 1 hodina

**Povolání:** Bard, Druid, Klerik

Dotkneš se tvora a zesílíš jeho přirozenou zotavovací schopnost. Cíl si ihned obnoví 4k8 + 15 Bodů výdrže. Následně po dobu Trvání kouzla si obnoví 1 Bod výdrže na začátku každého svého Tahu (10 Bodů výdrže každou minutu). Navíc se Cíli po dvou minutách obnoví všechny chybějící končetiny a části (prsty, nohy, ocas atd.). Pokud má Cíl oddělenou končetinu a přidrží si ji u pahýlu, díky Kouzlu sama ihned přiroste zpět.

#### Silová klec

*Zaklínání 7. Stupně*

**Vyvolání:** 1 Akce

**Dosah:** 20 sáhů

**Složky:** V, P, S (rubínový prach v hodnotě 1 500 zl)

**Trvání:** 1 hodina

**Povolání:** Bard, Černokněžník, Kouzelník

Kolem oblasti, kterou zvolíš v Dosahu kouzla, vznikne nehybné, neviditelné vězení z magické síly ve tvaru Krychle. Vězení může být dle tvé volby tvořeno buď mřížemi, nebo celistvými zdmi.

Vězení tvořené mřížemi může mít délku strany čtyři sáhy a je tvořeno tyčemi o průměru 1 cm (půl coulu) s rozestupy 1 cm (půl coulu).

Vězení s celistvými zdmi může mít délku strany až dva sáhy a tvoří jednolitou bariéru, kterou nemůže nic překonat a která blokuje i všechna Kouzla Seslaná z oblasti ven nebo zvenku do oblasti.

Když Sešleš toto Kouzlo, každý tvor, který je zcela v oblasti Klece, je uvězněný. Tvorové, kteří jsou v oblasti jen zčásti, nebo ti, kteří jsou příliš velcí, aby se dovnitř oblasti vešli, jsou odtlačeni od jejího středu tak, aby byli zcela mimo ní.

Tvor uvnitř Klece ji nemůže opustit nemagickými prostředky. Pokud se k opuštění Klece pokusí použít teleportaci nebo mezisférické cestování, musí si nejdříve hodit Záchranný hod na Charisma. Při úspěchu může použít svou magii k opuštění Klece. Při neúspěchu Klec opustit nemůže a vyplýtvá použití Pozice kouzla nebo použití schopnosti. Kouzlo přesahuje i do Éterické sféry a blokuje éterické cestování.

Toto Kouzlo nelze Rozptýlit pomocí Kouzla Rozptyl magii.

#### Spektrální sprška

*Zaklínání 7. Stupně*

**Vyvolání:** 1 Akce

**Dosah:** Sesilatel (Kužel 12 sáhů)

**Složky:** V, P

**Trvání:** ihned

**Povolání:** Čaroděj, Kouzelník

Ze tvé ruky vyletí paprsky světla v sedmi barvách a zasáhnou všechny tvory v Kuželu o velikosti dvanáct sáhů. Pro každý Cíl hoď k8 a urči, která barva na něj bude působit. Paprsky každé barvy mají odlišný efekt, který může Cíl umenšit nebo se mu vyhnout Záchranou na Obratnost.

1. **Červená.** Při neúspěchu v Záchranném hodu utrpí Cíl Ohnivý zásah za 10k6 Bodů výdrže, při úspěchu za polovinu.

2. **Oranžová.** Při neúspěchu v Záchranném hodu utrpí Cíl Kyselinový zásah za 10k6 Bodů výdrže, při úspěchu za polovinu.

3. **Žlutá.** Při neúspěchu v Záchranném hodu utrpí Cíl Bleskový zásah za 10k6 Bodů výdrže, při úspěchu za polovinu.

4. **Zelená.** Při neúspěchu v Záchranném hodu utrpí Cíl Jedový zásah za 10k6 Bodů výdrže, při úspěchu za polovinu.

5. **Modrá.** Při neúspěchu v Záchranném hodu utrpí Cíl Chladný zásah za 10k6 Bodů výdrže, při úspěchu za polovinu.

6. **Indigová.** Při neúspěchu v Záchranném hodu je Cíl Zadržený. Na konci každého svého Tahu si musí hodit Záchranný hod na Odolnost. Pokud v těchto Záchranných hodech třikrát uspěje, Kouzlo skončí. Pokud v nich ale třikrát neuspěje, je trvale Zkamenělý. Tyto úspěchy a neúspěchy nemusí jít po sobě; udržuj si přehled o obou, dokud Cíl nenasbírá celkem tři úspěchy nebo neúspěchy.

7. **Fialová.** Při neúspěchu v Záchranném hodu je Cíl Oslepený. Na začátku tvého příštího Tahu si musí hodit Záchranný hod na Moudrost. Při úspěchu Oslepení skončí. Pokud selže i v tomto Záchranném hodu, je okamžitě přenesen do jiné Sféry existence, kterou vybere PH, a Oslepeným být přestane. (Tvorové, kteří nejsou ve své domovské Sféře, jsou zpravidla vykázáni do své domovské Sféry, zatímco tvorové, kteří ve své domovské Sféře jsou, jsou obvykle přeneseni buď do Astrální, nebo Éterické sféry.)

8. **Zvláštní.** Tvor je zasažen dvěma paprsky. Hoď si ještě dvakrát. Pokud padne znovu 8, místo daného výsledku si hoď znovu.

#### Symbol

*Vymítání 7. Stupně*

**Vyvolání:** 1 minuta

**Dosah:** dotyk

**Složky:** V, P, S (rtuť, fosfor, diamantový prach a opál v celkové hodnotě alespoň 1 000 zl, které jsou Kouzlem spotřebovány)

**Trvání:** do Rozptýlení nebo spuštění

**Povolání:** Bard, Klerik, Kouzelník

Při Sesílání tohoto Kouzla vyryješ nebo nakreslíš zraňující Symbol na povrch (např. stůl, podlahu, zeď) nebo do předmětu, který lze zavřít a znak tím ukrýt (např. do Knihy, Svitku, Truhly). Symbol na povrchu může pokrývat oblast s průměrem až dva sáhy. Předmět se Symbolem se nesmí vzdálit více než dva sáhy od místa Seslání kouzla, jinak znak zmizí a Kouzlo skončí. Symbol je téměř neviditelný a jeho objevení vyžaduje úspěšný hod na Inteligenci (Pátrání) proti tvému SO Záchrany kouzla.

Při Sesílání tohoto Kouzla určíš, jaké dění Symbol spustí. Pro Symboly na povrchu se běžně používá dotyk nebo stoupnutí na Symbol, přemístění předmětu, který Symbol zakrývá, přiblížení se do jisté vzdálenosti od Symbolu nebo manipulování s objektem, na kterém je Symbol vyrytý. Pro Symboly uvnitř předmětu patří mezi nejtypičtější spouštěče otevření předmětu, přiblížení se do jisté vzdálenosti od předmětu nebo pohled na Symbol či jeho přečtení. Jakmile se Symbol spustí, toto Kouzlo skončí.

Spouštěč můžeš dále upravit, aby se Kouzlo aktivovalo pouze za určitých podmínek nebo podle fyzikálních vlastností (jako je například výška či hmotnost), druhu tvora (Symbol může být například nastaven, aby působil jen na Ohnivé trpaslíky či Zrůdy) či Přesvědčení. Můžeš také nastavit podmínky pro tvory, kteří Symbol nespustí (například pro ty, kteří vysloví určité heslo).

Při vytváření Symbolu zvol jako účinek jednu z níže uvedených možností. Jakmile se Symbol spustí, žhne a na deset minut vyplní Slabým světlem Kouli o poloměru dvanáct sáhů, načež Kouzlo skončí. Když je Symbol aktivován, každý tvor v této Kouli, stejně jako každý tvor, který do Koule poprvé ve svém Tahu vstoupí nebo v ní svůj Tah skončí, se stane Cílem účinku Symbolu.

**Beznaděj.** Každý Cíl musí uspět v Záchranném hodu na Charisma, jinak ho na jednu minutu přemůže zoufalství. Během této doby nemůže Útočit ani Cílit žádného tvora zraňujícími schopnostmi, Kouzly ani jinými magickými efekty.

**Bolest.** Každý Cíl musí uspět v Záchranném hodu na Odolnost, jinak se kvůli nesnesitelné bolesti stane na jednu minutu Otřeseným.

**Ochromení.** Každý Cíl musí uspět v Záchranném hodu na Moudrost, jinak se stane na jednu minutu Omráčeným.

**Strach.** Každý Cíl musí uspět v Záchranném hodu na Moudrost, jinak se na jednu minutu stane Vystrašeným. Zatímco je Vystrašený, pustí cokoliv, co drží, a pokud může, každý svůj Tah se musí vzdálit alespoň o šest sáhů od Symbolu.

**Smrt.** Každý Cíl musí uspět v Záchranném hodu na Odolnost, jinak utrpí Nekrotický zásah za 10k10 Bodů výdrže, při úspěchu za polovinu.

**Spánek.** Každý Cíl musí uspět v Záchranném hodu na Moudrost, jinak upadne na deset minut do Bezvědomí. Tvor se probudí, pokud je Zasažen nebo pokud někdo použije Akci, aby s ním zatřásl a probral ho.

**Svár.** Každý Cíl musí uspět v Záchranném hodu na Odolnost, jinak se jednu minutu hašteří a hádá s ostatními tvory. Během této doby není schopný smysluplné komunikace a má Nevýhodu k hodům na Útok a hodům na Ověření vlastností.

**Šílenství.** Každý Cíl musí uspět v Záchranném hodu na Inteligenci, jinak na jednu minutu zešílí. Šílený tvor nemůže provádět Akce, nerozumí, co říkají ostatní tvorové, neumí číst a říká pouze bláboly. PH ovládá jeho Pohyb, který je nevyzpytatelný.

#### Teleport

*Vyvolávání 7. Stupně*

**Vyvolání:** 1 Akce

**Dosah:** 2 sáhy

**Složky:** V

**Trvání:** ihned

**Povolání:** Bard, Čaroděj, Kouzelník

Toto Kouzlo okamžitě přenese na tebou zvolené Cílové místo buď tebe a až osm dalších tvorů dle tvé volby, které vidíš v Dosahu kouzla a kteří s tím souhlasí, nebo jeden předmět, který vidíš v Dosahu kouzla. Pokud zvolíš k teleportaci předmět, musí se celý vejít do Krychle o hraně dva sáhy a nesmí ho držet ani nést tvor, který s teleportováním nesouhlasí.

Cílové místo, které zvolíš, musíš znát a musí být ve stejné Sféře existence, ve které se nacházíš. Tvá obeznámenost s Cílovým místem určí, jestli úspěšně dorazíte. PH hodí k% a nahlédne do tabulky.

**Obeznámenost.**

* Teleportační kruh znamená trvalý Teleportační kruh, u kterého znáš jeho runovou řadu.

* Spjatý předmět znamená, že máš předmět, který byl sebrán z požadovaného Cílového místa v posledních šesti měsících, například kniha z kouzelnické knihovny, ložní prádlo z královského apartmá nebo úlomek mramoru z Kostějovy tajné hrobky.

* Dobře známé je místo, které důvěrně znáš, ať už díky mnoha osobním zážitkům, nebo kvůli pečlivému studiu, případně místo, které vidíš, když Sesíláš kouzlo.

* Od vidění znáš místo, které ti není ani cizí, ale ani důvěrně známé.

* Za Jednou spatřené se počítá i místo viděné s použitím magie.

* Z popisu je místo, jehož polohu a vzhled znáš z cizího popisu, nejspíše z mapy.

* Falešné Cílové místo je místo, které neexistuje. Může jít o iluzi, kterou ti nepřátelé podstrčili při tvém pokusu magicky špehovat jejich svatyni, ale může jít i o místo, které už neexistuje.

**Na Cíl.** Ty a tvá družina (nebo Cílový předmět) se objevíte tam, kam míříš.

**Mimo Cíl.** Ty a tvá skupina (nebo Cílový předmět) se objevíte v náhodné vzdálenosti a náhodném směru od Cílového místa. Vzdálenost od Cíle je 1k10 x 1k10 % ze vzdálenosti, kterou jste měli urazit. Pokud jste se například pokoušeli cestovat 120 mil, přistanete mimo Cíl a hodíš 5 a 3 na dvou k10, pak budete mimo Cíl o (5 x 3 %) 15 %, tedy 18 mil. PH stanoví směr mimo Cíl náhodně hodem k8 (1 pro sever, 2 pro severovýchod, 3 pro východ atd.). Pokud jste se chtěli teleportovat do pobřežního města a skončíte třicet mil v moři, můžete být v průšvihu.

**Podobná oblast.** Ty a tvá skupina (nebo Cílový předmět) skončíte v jiné oblasti, která je vizuálně či tematicky podobná Cílové oblasti. Pokud například směřuješ do své domácí laboratoře, můžeš skončit v laboratoři jiného Kouzelníka nebo v obchodě s alchymistickými potřebami, ve kterém je mnoho stejných nástrojů a pomůcek jako ve tvé laboratoři. Obecně se objevíš na nejbližším podobném místě, ale protože Kouzlo nemá omezený Dosah, můžeš teoreticky skončit kdekoliv v dané Sféře.

**Nehoda.** Nepředvídatelná magie Kouzla vyústí v obtížnou cestu. Každý teleportovaný tvor (nebo Cílový předmět) utrpí Silový zásah za 3k10 Bodů výdrže a PH si opět hodí podle tabulky, aby zjistil, kde jste skončili (nehoda se může vyskytnout opakovaně a pokaždé způsobí Silový zásah).

###### Tabulka Teleportu

| Obeznámenost | Nehoda | Podobná oblast | Mimo Cíl | Na Cíl |
| --- | --- | --- | --- | --- |
| Teleportační kruh | – | – | – | 01–100 |
| Spjatý předmět | – | – | – | 01–100 |
| Dobře známé | 01–05 | 06–13 | 14–24 | 25–100 |
| Od vidění | 01–33 | 34–43 | 44–53 | 54–100 |
| Jednou spatřené | 01–43 | 44–53 | 54–73 | 74–100 |
| Z popisu | 01–43 | 44–53 | 54–73 | 74–100 |
| Falešné Cílové místo | 01–50 | 51–100 | – | – |

#### Velkolepý dům

*Vyvolávání 7. Stupně*

**Vyvolání:** 1 minuta

**Dosah:** 60 sáhů

**Složky:** V, P, S (miniaturní portál vyřezaný ze slonoviny, kousek leštěného mramoru a mrňavá stříbrná lžička, každá věc v hodnotě alespoň 5 zl)

**Trvání:** 24 hodin

**Povolání:** Bard, Kouzelník

V rámci Dosahu kouzla vyvoláš mimodimenzionální obydlí, které vydrží po dobu Trvání. Vchod je jeden sáh široký a dva sáhy vysoký. Zavřený je neviditelný, zatímco otevřený se slabě třpytí. Pokud je vstup otevřený, ty a kdokoliv jiný, koho určíš při Sesílání tohoto Kouzla, může vstoupit. Portál můžeš otevřít či zavřít, když jsi do šesti sáhů od něj.

Za vstupem je nádherná předsíň s množstvím vstupů do komnat. Uvnitř je čistý a svěží vzduch a příjemné teplo. Můžeš vytvořit libovolný půdorys, ale celkový prostor nesmí přesáhnout padesát Krychlí o hraně dva sáhy. Místo je zařízeno a ozdobeno, jak si zvolíš. Obsahuje dostatek jídla pro hostinu o devíti chodech pro až sto osob.

V domě je personál sta téměř průsvitných služebníků, kteří se ujmou každého, kdo vstoupí. Vzhled i oděv sloužících se řídí tvým přáním a naprosto oddaně poslouchají tvé rozkazy. Každý služebník může vykonávat jakoukoliv činnost, kterou by mohl vykonávat normální lidský služebník, ale nemůžou Útočit ani provést jakoukoliv Akci, která by přímo Zasáhla jiného tvora. Služebníci můžou přinášet věci, čistit, spravovat a skládat oblečení, zapalovat ohně, podávat jídlo, nalévat víno a tak dále. Služebníci můžou jít kamkoli v domě, ale nemůžou ho opustit.

Pokud je vybavení domu a jiné předměty vytvořené tímto Kouzlem z domu vyneseno, zmizí v obláčku dýmu. Když Kouzlo skončí, tvorové uvnitř mimodimenzionálního obydlí jsou vykázáni na volná místa co nejblíže vchodu.

*Pozn. – Původní název: V 5E je toto „něčí" velkolepý dům a ten někdo začíná na „M".*

#### Vlastní obraz

*Iluze 7. Stupně*

**Vyvolání:** 1 Akce

**Dosah:** 800 mil

**Složky:** V, P, S (malá kopie tebe vyrobená z materiálů v hodnotě alespoň 5 zl)

**Trvání:** Soustředění, až 1 den

**Povolání:** Bard, Kouzelník

Vytvoříš svou iluzorní kopii, která existuje po dobu Trvání kouzla. Kopie se může objevit na libovolném místě v Dosahu kouzla, které už tvá postava někdy viděla, bez ohledu na překážky, které ji od tohoto místa dělí.

Iluze vypadá a zní jako tvá postava, ale je nehmotná. Pokud je úspěšně Zasažena, zmizí a Kouzlo skončí. Pomocí své Akce můžeš s iluzí pohybovat až dvojnásobkem vlastní Rychlosti a způsobit, aby gestikulovala, mluvila a chovala se, jakýmkoliv způsobem zvolíš. Iluze dokonale napodobuje tvé způsoby chování.

Vidíš jejíma očima a slyšíš jejíma ušima, jako by byly tvé vlastní. V každém svém Tahu můžeš jako Bonusovou akci vyměnit její smysly za své a naopak. Tělo, jehož smysly zrovna nevnímáš (tvé vlastní nebo iluzorní), je považováno za Oslepené a Ohlušené.

Fyzická interakce s obrazem prozradí, že jde o iluzi, neboť jím prochází věci. Pokud tvor použije svou Akci k pozornému prohlédnutí si obrazu, úspěšným hodem na Inteligenci (Pátrání) proti tvému SO Záchrany kouzla pozná, že jde o iluzi. Pokud tvor odhalí, že jde o iluzi, může vidět skrz obraz a jakékoliv zvuky, které iluze vydává, se pro tvora stanou mdlými.

#### Vyvolej Nebešťana

*Vyvolávání 7. Stupně*

**Vyvolání:** 1 minuta

**Dosah:** 18 sáhů

**Složky:** V, P

**Trvání:** Soustředění, až 1 hodina

**Povolání:** Klerik

Přivoláš Nebešťana s Nebezpečností 4 či méně, který se objeví na volném místě, které vidíš v Dosahu kouzla. Nebešťan zmizí, když mu klesnou Body výdrže na 0 nebo když Kouzlo skončí.

Nebešťan je po dobu Trvání kouzla přátelský vůči tobě a tvým společníkům. Hoď za Nebešťana na Iniciativu, ve které bude mít své vlastní Tahy. Poslechne jakýkoliv slovní rozkaz, který mu udělíš (Akce není potřeba), pokud se nepříčí jeho Přesvědčení. Pokud mu žádný rozkaz neudělíš, bude se jen bránit proti nepřátelským tvorům, ale jinak neudělá nic.

PH ti řekne Nebešťanovy statistiky.

Pokud Sešleš toto Kouzlo s použitím Pozice 9. Stupně, přivoláš Nebešťana s Nebezpečností 5 či méně.

#### Zahalení

*Transmutace 7. Stupně*

**Vyvolání:** 1 Akce

**Dosah:** dotyk

**Složky:** V, P, S (prach z diamantu, smaragdu, rubínu a safíru v hodnotě alespoň 5 000 zl, který je Kouzlem spotřebován)

**Trvání:** do Rozptýlení

**Povolání:** Kouzelník

Pomocí tohoto Kouzla můžeš až do jeho Rozptýlení nebo splnění podmínky ukrýt předmět nebo uvést souhlasícího tvora do magického spánku, a ochránit ho tak před odhalením. Předmět nebo tvor, kterého se dotkneš, se stane Neviditelným a nemůže se stát Cílem Věšteckých kouzel ani ho skrze tato Kouzla nejde jakkoliv vnímat – tvor navíc upadne do stavu zdánlivé smrti, přestane stárnout a podléhat jakémukoliv jinému působení času.

Kouzlo skončí, když je Rozptýleno nebo když je splněna podmínka stanovená při jeho Seslání. Podmínkou může být cokoliv si vymyslíš, ale musí nastat nebo být viditelná do jedné míle od Cíle. Například: „po tisíci letech" nebo „když se vzbudí Drak spící v nedaleké jeskyni". Toto Kouzlo také skončí v momentě, kdy je Cíl úspěšně Zasažen.

#### Zmrtvýchvstání

*Nekromancie 7. Stupně*

**Vyvolání:** 1 hodina

**Dosah:** dotyk

**Složky:** V, P, S (diamant v hodnotě alespoň 1 000 zl, který je Kouzlem spotřebován)

**Trvání:** ihned

**Povolání:** Bard, Klerik

Dotkneš se mrtvoly tvora, který zemřel před méně než sto lety, nezemřel stářím a není Nemrtvý. Pokud se jeho duše chce vrátit a nic jí nebrání, Cíl ožije s Maximem výdrže.

Toto Kouzlo neutralizuje všechny Jedy a uzdraví normální Nemoci, které postihovaly tvora v době jeho úmrtí. Neuzdraví ale magické Nemoci, Kletby ani jiné podobné účinky, které by stále působily, pokud by tvor nezemřel. Pokud nejsou sňaty před Sesláním tohoto Kouzla, budou po oživení Cíle účinkovat. Toto Kouzlo uzavře všechny smrtelné rány a obnoví všechny chybějící části těla.

Návrat ze smrti je nesmírně trýznivý zážitek. Cíl utrpí Postih -4 ke všem hodům na Útok, Záchranným hodům a hodům na Ověření vlastností. Na konci každého Dlouhého odpočinku se Postih sníží o 1, dokud úplně nevymizí.

Seslání tohoto Kouzla na tvora, kterému vracíš život po ročním či delším úmrtí, tě velmi vyčerpá. Do konce tvého následujícího Dlouhého odpočinku nemůžeš Sesílat kouzla a všechny tvé hody na Útok, hody na Vlastnosti a Záchranné hody mají Nevýhodu.

### 8.  Stupeň

#### Antimagické pole

*Vymítání 8. Stupně*

**Vyvolání:** 1 Akce

**Dosah:** Sesilatel (Koule o poloměru 2 sáhy)

**Složky:** V, P, S (špetka práškového železa nebo železných pilin)

**Trvání:** Soustředění, až 1 hodina

**Povolání:** Klerik, Kouzelník

Obklopí tě neviditelná Koule antimagie o poloměru dva sáhy, která se až do skončení Kouzla pohybuje spolu s tebou jako svým středem. Uvnitř Koule nelze Sesílat kouzla, přivolaní tvorové zmizí, a dokonce i z Kouzelných předmětů se stanou obyčejné.

Kouzla a jiné magické efekty, mimo ty vytvořené artefaktem či božstvem, jsou v Kouli potlačeny a nemůžou do ní proniknout. Doba, po kterou jsou účinky potlačeny, se počítá do jejich Trvání.

**Cílené účinky.** Kouzla a jiné magické efekty, například Magická střela a Zmam osobu, které Cílí na tvora nebo předmět v Kouli, nemají na Cíl žádný účinek.

**Oblasti magie.** Oblast jiného Kouzla či magického efektu, například Ohnivé koule, se do Koule nerozšíří. Pokud Koule překrývá oblast magického účinku, je tento účinek v překrývané oblasti potlačen. Například plameny vytvořené Ohnivou zdí jsou v Kouli potlačeny, což, pokud je překryv dostatečně velký, udělá v Ohnivé zdi díru.

**Kouzla.** Všechna aktivní Kouzla či jiné magické efekty, které působí na tvora či předmět v Kouli, jsou potlačeny, zatímco se tvor či předmět nachází v Kouli.

**Kouzelné předměty.** Vlastnosti a schopnosti Kouzelných předmětů jsou v Kouli potlačeny. Například Dlouhý meč +1 funguje v Kouli jako nemagický Dlouhý meč. Vlastnosti a schopnosti kouzelné Zbraně jsou potlačeny, pokud jsou použity proti Cíli v Kouli, nebo je tato Zbraň držena tvorem nacházejícím se v Kouli. Pokud kouzelná Zbraň či kouzelná střela opustí Kouli úplně (například pokud vystřelíš magický šíp na Cíl mimo Kouli), potlačená magie předmětu se obnoví, jakmile Kouli opustí.

**Magické cestování.** Teleportace a cestování mezi Sférami v Kouli nefunguje, ať už je v Kouli počátek, nebo Cíl takového cestování. Portál na jiné místo, do jiného světa nebo Sféry existence, stejně jako otvor do mimodimenzionálního prostoru, například vytvořeného pomocí Triku s lanem, se dočasně uzavře, dokud je v Kouli.

**Tvorové a předměty.** Tvor či předmět, který je přivolaný nebo vytvořený pomocí magie, nebude v Kouli dočasně existovat. Jakmile místo, které tvor či předmět zabíral, již není v Kouli, tvor či předmět se okamžitě znovu objeví.

**Rozptyl magii.** Kouzla a magické efekty jako Rozptyl magii nemají na Kouli žádný účinek. Podobně Koule vytvořené různými Antimagickými poli se navzájem neruší.

#### Antipatie nebo sympatie

*Očarování 8. Stupně*

**Vyvolání:** 1 hodina

**Dosah:** 12 sáhů

**Složky:** V, P, S (buď kus kamence namočený v octu pro účinek antipatie, nebo kapka medu pro účinek sympatie)

**Trvání:** 10 dní

**Povolání:** Druid, Kouzelník

Toto Kouzlo přitahuje, nebo odpuzuje tvory dle tvé volby. Jako Cíl zvol něco v Dosahu, buď Obrovský nebo menší předmět či tvora, nebo oblast, která není větší než Krychle o hraně čtyřicet sáhů. Pak urči druh inteligentního tvora, například Rudé draky, Gobliny nebo Upíry. Obklopíš Cíl aurou, která po dobu Trvání uvedené tvory buď přitahuje, nebo odpuzuje. Jako účinek aury zvol buď antipatii, nebo sympatii.

**Antipatie.** Očarování způsobuje, že tvorové tebou určeného druhu cítí intenzivní potřebu opustit oblast a vyhnout se Cíli. Když takový tvor vidí Cíl nebo je do dvanácti sáhů od něj, musí uspět v Záchranném hodu na Moudrost, jinak se stane Vystrašeným. Tvor zůstává Vystrašený, dokud vidí Cíl nebo dokud je do dvanácti sáhů od něj. Zatímco je tvor Vystrašený, musí použít svůj pohyb, aby se dostal na nejbližší bezpečné místo, ze kterého Cíl neuvidí. Pokud se tvor vzdálí více než dvanáct sáhů od Cíle a nevidí ho, přestane být Vystrašený, ale pokud se na Cíl znovu podívá nebo pokud se přiblíží do dvanácti sáhů od něj, stane se Vystrašeným znovu.

**Sympatie.** Očarování způsobuje, že tvorové tebou určeného druhu cítí intenzivní potřebu přiblížit se k Cíli. Když takový tvor vidí Cíl nebo se přiblíží do dvanácti sáhů od něj, musí uspět v Záchranném hodu na Moudrost, jinak musí v každém svém Tahu použít svůj Pohyb, aby vstoupil do oblasti nebo se pohnul do Dosahu Cíle. Jakmile to tvor udělá, nemůže se od Cíle dobrovolně vzdálit.

Pokud Cíl ovlivněného tvora zraní nebo jinak poškodí, může si ovlivněný tvor hodit Záchranný hod na Moudrost k ukončení efektu, jak je popsáno níže.

**Ukončení účinku.** Pokud ovlivněný tvor skončí svůj Tah dál než dvanáct sáhů od Cíle nebo Cíl nevidí, hodí si Záchranný hod na Moudrost. Když v Záchranném hodu uspěje, přestane být Cílem ovlivněný a uvědomí si, že jeho pocity zášti či přitažlivosti jsou magického původu. Mimo to si tvor ovlivněný Kouzlem může hodit další Záchranný hod na Moudrost každých 24 hodin po dobu Trvání kouzla.

Tvor, který v Záchranném hodu proti tomuto efektu uspěje, je vůči němu Imunní na jednu minutu. Po jejím uplynutí může být ovlivněn znovu.

#### Bludiště

*Vyvolávání 8. Stupně*

**Vyvolání:** 1 Akce

**Dosah:** 12 sáhů

**Složky:** V, P

**Trvání:** Soustředění, až 10 minut

**Povolání:** Kouzelník

Tvora v Dosahu kouzla, kterého vidíš, odčaruješ do labyrintové Polosféry. Cíl tam zůstane po dobu Trvání kouzla nebo dokud z Bludiště neunikne.

Cíl může použít svou Akci k pokusu o únik a hodit si na Ověření Inteligence se SO 20. Při úspěchu z Bludiště unikne a Kouzlo skončí. (Minotaurus uspěje automaticky.)

Když Kouzlo skončí, Cíl se znovu objeví na místě, které opustil, nebo, pokud je místo obsazené, na nejbližším volném místě.

#### Hořící oblak

*Vyvolávání 8. Stupně*

**Vyvolání:** 1 Akce

**Dosah:** 30 sáhů

**Složky:** V, P

**Trvání:** Soustředění, až 1 minuta

**Povolání:** Čaroděj, Kouzelník

V Kouli o poloměru čtyři sáhy se středem ve Výchozím bodě v Dosahu kouzla se objeví vířící Oblak kouře střílející doběla rozpálené uhlíky. Oblak se šíří kolem rohů a činí oblast Hustě zahalenou. Vydrží buď po dobu Trvání kouzla, nebo dokud ho nerozfouká mírný či silnější vítr (o rychlosti alespoň 15 km – tedy 15 km (deset mil) – za hodinu).

Když se Oblak objeví, každý tvor v něm musí uspět v Záchranném hodu na Obratnost, jinak utrpí Ohnivý zásah za 10k8 Bodů výdrže, při úspěchu za polovinu. Tvor si také musí hodit tento Záchranný hod, když vstoupí do oblasti Kouzla poprvé ve svém Tahu nebo v ní svůj Tah
skončí.

Oblak se pohybuje rychlostí dva sáhy přímo od tebe směrem, který určíš na začátku každého svého Tahu.

#### Klon

*Nekromancie 8. Stupně*

**Vyvolání:** 1 hodina

**Dosah:** dotyk

**Složky:** V, P, S (diamant v hodnotě alespoň 1 000 zl, kousek – velký asi jako poslední článek palce – těla tvora, kterého chceš naklonovat, přičemž obě věci jsou Kouzlem spotřebovány, a nádoba v hodnotě alespoň 2 000 zl s těsnícím víkem, do které se vejde Střední tvor, například obrovská urna, rakev, dutina v zemi plná bahna nebo křišťálová nádoba plná
slané vody)

**Trvání:** ihned

**Povolání:** Kouzelník

Toto Kouzlo vypěstuje bezvládnou kopii živého tvora jako pojistku proti smrti. Tento Klon se zformuje uvnitř utěsněné nádoby a vyroste po 120 dnech do plné velikosti a dospělosti. Můžeš také zvolit, aby byl Klon mladší verzí stejného tvora. Klon zůstává bezvládný a vydrží navěky, pokud není nádoba porušena.

Pokud původní tvor zemře kdykoliv poté, co Klon vyroste, jeho duše se přesune do Klonu, pokud je volná a ochotná se vrátit. Klon je fyzicky totožný s originálem a má stejnou osobnost, vzpomínky a vlastnosti, ale nic z původního vybavení. Pokud stále existují tvorovy původní fyzické ostatky, stanou se bezvládné a nedají se vzkřísit, protože tvorova duše je jinde.

#### Ovládni počasí

*Transmutace 8. Stupně*

**Vyvolání:** 10 minut

**Dosah:** Sesilatel (okruh 5 mil)

**Složky:** V, P, S (žhavé kadidlo a kousky zeminy a dřeva smíchané ve vodě)

**Trvání:** Soustředění, až 8 hodin

**Povolání:** Druid, Klerik, Kouzelník

Po dobu Trvání kouzla ovládneš počasí do 7,5 km (5 mil) od tebe. Pro Seslání tohoto Kouzla musíš být pod širým nebem. Pokud se pohneš na místo, kde nemáš volný výhled na nebe, Kouzlo se předčasně ukončí.

Během Trvání kouzla můžeš ve svém okolí měnit vítr, srážky a teplotu. Každá změna trvá 1k4 x 10 minut a umožní ti posunout každý prvek počasí (vítr, srážky a teplotu) o jeden stupeň podle následující tabulky, a navíc libovolně změnit směr větru.

Jakmile ke změně dojde, můžeš provést další změnu. Když Kouzlo skončí, počasí se pozvolna vrátí zpět k normálu.

###### Tabulka Ovládání počasí

| Stupeň | Srážky | Teplota | Vítr |
| --- | --- | --- | --- |
| 1. | Jasno | Vedro | Bezvětří |
| 2. | Oblačno | Horko | Mírný vítr |
| 3. | Zamračeno nebo přízemní mlhy | Teplo | Silný vítr |
| 4. | Déšť, kroupy nebo sněžení | Studeno | Vichr |
| 5. | Přívalový déšť, silné krupobití nebo vánice | Chladno | Orkán |
| 6. | – | Mrazivo | –  |

#### Podrob nestvůru

*Očarování 8. Stupně*

**Vyvolání:** 1 Akce

**Dosah:** 12 sáhů

**Složky:** V, P

**Trvání:** Soustředění, až 1 hodina

**Povolání:** Bard, Čaroděj, Černokněžník, Kouzelník

Pokusíš se okouzlit tvora, kterého vidíš v Dosahu kouzla. Tvor musí uspět v Záchranném hodu na Moudrost, jinak ho na dobu Trvání kouzla Zmámíš. Pokud s ním ty nebo tvorové, kteří jsou vůči tobě přátelští, bojujete, má k tomuto Záchrannému hodu Výhodu.

Zatímco je tvor Zmámený a jste ve stejné Sféře existence, máš s ním telepatické spojení. Když jsi při vědomí, můžeš toto telepatické spojení používat k předávání rozkazů (Akce není potřeba) a on je co nejlépe splní. Můžeš mu zadat jednoduchou a obecnou činnost, například: „Zaútoč na tamtoho tvora.", „Běž tam." nebo „Dones mi ten předmět.". Pokud tvor dokončí tvůj rozkaz a neobdrží od tebe další, bude se jen co nejlépe bránit a starat se o své bezpečí.

Pomocí své Akce můžeš nad Cílem převzít úplnou a přesnou kontrolu. Do konce tvého příštího Tahu tvor provádí jen Akce, které zvolíš, a nedělá nic, co mu nedovolíš. Během této doby můžeš také použít jeho Reakci, ale vyžaduje to souběžné použití tvé vlastní Reakce.

Pokaždé, když Cíl utrpí Zásah, hodí si nový Záchranný hod na Moudrost, a když uspěje, Kouzlo skončí. Pokud Sešleš toto Kouzlo s použitím Pozice 9. Stupně, Trvání se změní na Soustředění, až 8 hodin.

#### Polosféra

*Vyvolávání 8. Stupně*

**Vyvolání:** 1 Akce

**Dosah:** 12 sáhů

**Složky:** P

**Trvání:** 1 hodina

**Povolání:** Černokněžník, Kouzelník

Na plochém pevném povrchu, který vidíš v Dosahu kouzla, vytvoříš stínové dveře, které jsou dostatečně velké, aby jimi mohli volně projít Střední tvorové. Když jsou otevřené, vedou do Polosféry, která vypadá jako prázdná místnost vyrobená ze dřeva či kamene, jejíž všechny rozměry jsou šest sáhů. Když Kouzlo skončí, dveře z obou stran zmizí a tvorové či předměty uvnitř Polosféry v ní zůstanou uvězněni.

Pokaždé, když toto Kouzlo Sešleš, můžeš vytvořit novou Polosféru nebo spojit stínové dveře s Polosférou, která tebou byla pomocí tohoto Kouzla vytvořena dříve. Pokud znáš povahu a obsah Polosféry vytvořené Sesláním tohoto Kouzla jiným tvorem, můžeš místo toho spojit stínové dveře s jeho Polosférou.

#### Slabomyslnost

*Očarování 8. Stupně*

**Vyvolání:** 1 Akce

**Dosah:** 30 sáhů

**Složky:** V, P, S (hrst jílu, křišťál, sklo, nebo nerostné koule)

**Trvání:** ihned

**Povolání:** Bard, Černokněžník, Druid, Kouzelník

Uchvátíš mysl tvora, kterého vidíš v Dosahu kouzla, a pokusíš se roztříštit jeho rozum a osobnost. Cíl utrpí Psychický zásah za 4k6 Bodů výdrže a musí si hodit Záchranný hod na Inteligenci.

Při neúspěchu se hodnoty jeho Inteligence a Charismatu změní na 1. Tvor nemůže Sesílat Kouzla, aktivovat Kouzelné předměty, nerozumí žádnému jazyku a nedokáže žádným srozumitelným způsobem komunikovat. Dokáže ale rozpoznat přátele a následovat je, a dokonce je i chránit.

Vždy po třiceti dnech může tvor svůj Záchranný hod proti tomuto Kouzlu zopakovat. Při úspěchu Kouzlo skončí.

Kouzlo lze ukončit také pomocí Kouzel Mocné navrácení, Přání nebo Uzdrav.

#### Slovo moci „ochrom"

*Očarování 8. Stupně*

**Vyvolání:** 1 Akce

**Dosah:** 12 sáhů

**Složky:** V

**Trvání:** ihned

**Povolání:** Bard, Čaroděj, Černokněžník, Kouzelník

Vybereš tvora, kterého vidíš v Dosahu kouzla a vyslovíš Slovo moci. Pokud má tvor 150 a méně Bodů výdrže, je Omráčen. V opačném případě je Kouzlo bez účinku.

Omráčený tvor si musí na konci každého svého Tahu hodit Záchranný hod na Odolnost. Při úspěchu omračující účinek skončí.

#### Sluneční záblesk

*Zaklínání 8. Stupně*

**Vyvolání:** 1 Akce

**Dosah:** 30 sáhů

**Složky:** V, P, S (oheň a kus slunečního kamene)

**Trvání:** ihned

**Povolání:** Čaroděj, Druid, Kouzelník

V okruhu o poloměru dvanáct sáhů kolem Výchozího bodu, který zvolíš v Dosahu kouzla, se rozzáří oslnivé Sluneční světlo. Každý tvor v něm musí uspět v Záchranném hodu na Odolnost, jinak utrpí Zářivý zásah za 12k6 Bodů výdrže a je na jednu minutu Oslepený. Při úspěchu utrpí poloviční Zásah a neoslepne. Nemrtví a Slizy mají k tomuto Záchrannému hodu Nevýhodu.

Tvor, který je tímto Kouzlem Oslepený, si hodí další Záchranný hod na Odolnost na konci každého svého Tahu. Při úspěchu Oslepeným být přestane.

Kouzlo ve své oblasti Rozptýlí jakoukoliv tmu vytvořenou pomocí libovolného Kouzla.

#### Svatá aura

*Vymítání 8. Stupně*

**Vyvolání:** 1 Akce

**Dosah:** Sesilatel

**Složky:** V, P, S (drobný relikviář v hodnotě alespoň 1 000 zl, který obsahuje svatou relikvii, například kousek roucha svaté osoby nebo kus pergamenu s náboženským textem)

**Trvání:** Soustředění, až 1 minuta

**Povolání:** Klerik

Zazáří z tebe božské světlo a v okruhu šesti sáhů kolem tebe utvoří jemnou záři. Po dobu Trvání kouzla tvorové v daném okruhu, které zvolíš při Sesílání tohoto Kouzla, vydávají Slabé světlo v okruhu jeden sáh a mají Výhodu ke všem Záchranným hodům. Ostatní tvorové mají proti nim Nevýhodu k hodům na Útok. Pokud Běs nebo Nemrtvý zasáhne Útokem na blízko tvora, na kterého působí toto Kouzlo, Aura zabliká oslnivým světlem a útočník musí uspět v Záchranném hodu na Odolnost, jinak je Oslepený, dokud Kouzlo neskončí.

#### Ukryj mysl

*Vymítání 8. Stupně*

**Vyvolání:** 1 Akce

**Dosah:** dotyk

**Složky:** V, P

**Trvání:** 24 hodin

**Povolání:** Bard, Kouzelník

Dokud Kouzlo neskončí, jeden tvor, kterého se dotkneš a který s tím souhlasí, je Imunní vůči Psychickým zásahům, jakémukoliv účinku, který by vytušil jeho emoce či četl jeho myšlenky, Věšteckým kouzlům a Zmámení. Kouzlo dokonce zmaří i Kouzlo Přání a podobně mocná Kouzla či efekty použité pro ovlivnění mysli Cíle nebo pro získání informací o Cíli.

#### Výřečnost

*Transmutace 8. Stupně*

**Vyvolání:** 1 Akce

**Dosah:** Sesilatel

**Složky:** V

**Trvání:** 1 hodina

**Povolání:** Bard, Černokněžník

Kdykoliv si během Trvání kouzla hodíš na Charisma, můžeš nahradit hozené číslo číslem 15. Navíc ať říkáš cokoliv, magie, která má rozhodnout, jestli říkáš pravdu, ukazuje, že ji opravdu říkáš (nicméně Kouzlo tě neochrání před magií, která říkání pravdy vynucuje).

#### Zemětřesení

*Zaklínání 8. Stupně*

**Vyvolání:** 1 Akce

**Dosah:** 100 sáhů

**Složky:** V, P, S (špetka hlíny, odštěpek skály a hrouda jílu)

**Trvání:** Soustředění, až 1 minuta

**Povolání:** Čaroděj, Druid, Klerik

Ve Výchozím bodě na zemi, který vidíš v Dosahu kouzla, vytvoříš zemětřesné vlny. Po dobu Trvání kouzla zemi v kruhu o poloměru dvacet sáhů se středem v daném bodě trhají silné otřesy, které sráží tvory a ničí budovy stojící v zasažené oblasti.

Ze země v oblasti se stane Těžký terén a otřesy jsou tak silné, že narušují Soustředění na kouzla (čímž si vynucují příslušnou Záchranu na Odolnost proti tvému SO Záchrany kouzel).

Při Seslání kouzla a na konci každého Tahu, během kterého se na něj Soustředíš, musí každý tvor v zasažené oblasti uspět v Záchranném hodu na Obratnost, jinak spadne a stane se Ležícím.

Toto Kouzlo má dle uvážení PH dodatečné účinky v závislosti na druhu terénu v ovlivněné oblasti.

**Trhliny.** Od dalšího Kola po Seslání kouzla se na začátku každého tvého Tahu objeví v zasažené oblasti trhliny. Celkově se otevře 1k6 trhlin na místech, které určí PH. Každá je 1k10 x 2 sáhy hluboká, dva sáhy široká a rozpíná se od jednoho okraje oblasti Kouzla ke kraji protilehlému. Tvor stojící na místě, kde se trhlina otevře, musí uspět v Záchranném hodu na Obratnost, jinak spadne dovnitř. Tvor, který uspěje, se pohne spolu s okrajem trhliny, když se otevře. Trhlina, která se otevře pod budovou, způsobí, že se budova automaticky zřítí (viz níže).

**Budovy.** Při Seslání kouzla a na začátku každého tvého Tahu způsobí otřesy Drtivé poškození za 50 Bodů výdrže každé budově v zasažené oblasti. Pokud se Body výdrže budovy sníží na 0, budova se zřítí a může zranit blízké tvory. Výdrž staveb má PH uvedenou v Bestiáři. Tvor, který je ve vzdálenosti do poloviny výšky budovy, musí uspět v Záchranném hodu na Obratnost, jinak utrpí Drtivý zásah za 5k6 Bodů výdrže, je sražen k zemi, stane se Ležícím a trosky ho pohřbí, přičemž uniknout z nich vyžaduje hod na Sílu (Atletiku) se SO 20. PH může podle povahy trosek SO zvýšit nebo snížit. Při úspěšné Záchraně utrpí tvor poloviční Zásah a není sražen k zemi ani pohřben.

#### Zvířecí podoba

*Transmutace 8. Stupně*

**Vyvolání:** 1 Akce

**Dosah:** 6 sáhů

**Složky:** V, P

**Trvání:** Soustředění, až 24 hodin

**Povolání:** Druid

Pomocí magie můžeš přeměnit jiné tvory na zvířata. Zvol libovolný počet tvorů, kteří s tím souhlasí a které vidíš v Dosahu kouzla. Každý Cíl přeměníš do podoby Velkého či menšího zvířete s Nebezpečností 4 nebo menší. V pozdějších Tazích můžeš použít svou Akci k přeměně ovlivněných tvorů do nových podob. Přeměna vydrží pro daný Cíl až do konce Trvání kouzla, dokud neklesnou jeho Body výdrže na 0 nebo dokud případně nezemře. Pro každý Cíl můžeš zvolit podobu jiného zvířete.

Herní statistiky Cíle se nahradí statistikami zvoleného zvířete, ale Cíl si ponechá své Přesvědčení a Hodnoty inteligence, moudrosti a charismatu. Cíl převezme Body výdrže nové podoby, a když se navrátí do své normální podoby, vrátí se mu počet Bodů výdrže, které měl před přeměnou. Pokud se navrátí v důsledku snížení Bodů výdrže na 0, všechna přebývající Hodnota zásahu se přenese do jeho normální podoby. Tvor upadne do Bezvědomí, pokud přebývající Hodnota zásahu sníží Body výdrže tvorovy normální podoby na 0. Tvor je omezený Akcemi, které může přirozeně vykonávat v rámci své nové podoby a nemůže mluvit, Sesílat kouzla ani provádět jiné Akce, které vyžadují ruce či mluvení (a to vzhledem ke změnám instinktů a návyků ani pokud by jich nová podoba mohla být fyzicky schopna).

Vybavení Cíle splyne s novou podobou. Cíl ho nemůže aktivovat, používat, držet ani mít nijak jinak ze svého vybavení užitek.

### 9.  Stupeň

#### Astrální projekce

*Nekromancie 9. Stupně*

**Vyvolání:** 1 hodina

**Dosah:** 2 sáhy

**Složky:** V, P, S (za každého tvora, na něhož Sešleš toto Kouzlo, musíš poskytnout jeden hyacint v hodnotě alespoň 1 000 zl a jeden ozdobný stříbrný slitek v hodnotě alespoň 100 zl; vše je Kouzlem spotřebováno)

**Trvání:** zvláštní

**Povolání:** Černokněžník, Klerik, Kouzelník

Ty a až osm tvorů v Dosahu, kteří s tím souhlasí, vyšlete svá astrální těla do Astrální sféry (pokud už v Astrální sféře jste, Kouzlo selže a Seslání se vyplýtvá). Materiální tělo upadne do stavu zdánlivé smrti – nepotřebuje jídlo ani vzduch a nestárne.

Astrální tělo připomíná to smrtelné téměř v každém směru, kopíruje herní statistiky a výbavu. Ze zad astrálního těla vychází mezi lopatkami tenká stříbrná nit, která představuje pouto k materiálnímu tělu. Pokud se přetrhne (což může způsobit jen účinek, ve kterém je to výslovně uvedeno), duše a tělo se rozdělí a postava okamžitě zemře.

Tvá astrální podoba může volně cestovat Astrální sférou a může v ní procházet portály vedoucími do jiných Sfér. Když vstoupíš do nové Sféry nebo se vrátíš do původní Sféry, v níž bylo toto Kouzlo Sesláno, tvé tělo a výbava jsou do nich přeneseny podél stříbrné niti, což ti umožní vrátit se do svého těla i v nové Sféře. Tvá astrální podoba je samostatné vtělení. Jakékoliv újmy na ní, jako jsou Zásahy či jiné účinky, nemají na tvé fyzické tělo žádný vliv a po tvém návratu do fyzického těla zmizí.

Když použiješ Akci k ukončení Kouzla, skončí jeho účinek pro tebe i tvé společníky. Když Kouzlo skončí, ovlivnění tvorové se vrátí do svého fyzického těla a proberou se.

Kouzlo může pro tebe či některého tvého společníka skončit i dříve. Úspěšné použití Kouzla Rozptyl magii proti astrálnímu či fyzickému tělu Kouzlo pro daného tvora ukončí. Pokud se sníží množství Výdrže původního tvorova těla či jeho astrální podoby na 0, Kouzlo pro daného tvora skončí. Pokud Kouzlo skončí a stříbrná nit je neporušená, stáhne tvorovu astrální podobu zpět do jeho těla a ukončí jeho stav zdánlivé smrti.

Pokud se navrátíš do svého těla předčasně, tví společníci zůstanou ve svých astrálních podobách a musí si najít vlastní cestu zpět do svých těl, obvykle snížením své Výdrže na 0.

#### Bouře odplaty

*Vyvolávání 9. Stupně*

**Vyvolání:** 1 Akce

**Dosah:** dohled

**Složky:** V, P

**Trvání:** Soustředění, až 1 minuta

**Povolání:** Druid

Kouzlo zformuje rozvířený bouřkový mrak se středem ve Výchozím bodě, na který vidíš, a rozšíří se do kruhu o poloměru 72 sáhů. Oblastí létají blesky, duní hromy a hučí silné větry. Když se mrak objeví, každý tvor pod mrakem (ale ne více než jednu míli pod mrakem) musí uspět v Záchranném hodu na Odolnost, jinak utrpí Hromový zásah za 2k6 Bodů výdrže a na pět minut je Ohlušený.

Každé Kolo, kdy se na toto Kouzlo Soustředíš, vytvoří Bouře ve tvém Tahu další efekty:

**2\. Kolo.** Z mraku začne padat kyselinový déšť. Každý tvor a     předmět pod mrakem utrpí Kyselinový zásah za 1k6 Bodů výdrže.

**3\. Kolo.** Z mraku přivoláš šest blesků, které udeří do šesti tvorů či předmětů pod mrakem dle tvé volby. Jednoho tvora či předmět může zasáhnout maximálně jeden blesk. Zasažený tvor musí uspět v Záchranném hodu na Obratnost, jinak utrpí Bleskový zásah za 10k6 Bodů výdrže, při úspěchu za polovinu.

**4\. Kolo.** Z mraku začnou padat kroupy. Každý tvor pod mrakem utrpí Drtivý zásah za 2k6 Bodů výdrže.

**5\. až 10. Kolo.** Oblast pod mrakem zasáhne mrznoucí déšť a poryvy větru. Oblast se stane Těžkým terénem a je Hustě zahalená. Každý tvor v ní utrpí Chladný zásah za 1k6 Bodů výdrže. Útoky na dálku Zbraní jsou v oblasti nemožné. Vítr a déšť se pokládá za vážné vyrušení pro účely Soustředění se na Kouzla. Navíc silné poryvy větru (o rychlosti 30 až 75 km – 20 až 50 mil – za hodinu) v oblasti automaticky Rozptýlí mlhy, opary a podobné jevy, ať už obyčejné, či magické.

#### Brána

*Vyvolávání 9. Stupně*

**Vyvolání:** 1 Akce

**Dosah:** 12 sáhů

**Složky:** V, P, S (diamant v hodnotě alespoň 5 000 zl)

**Trvání:** Soustředění, až 1 minuta

**Povolání:** Čaroděj, Klerik, Kouzelník

Vyvoláš Bránu spojující volné místo, které vidíš v Dosahu, s přesným místem v jiné Sféře existence. Brána tvoří kruhový otvor o průměru jeden až čtyři sáhy dle tvé volby. Jeho orientaci můžeš zvolit libovolně. Brána vydrží po dobu Trvání.

Brána má přední a zadní stranu v každé Sféře, kde se objeví. Cestování skrz ni je možné pouze vstupem zepředu. Cokoliv do ní vejde, se okamžitě přenese do druhé Sféry a objeví se na volném místě co nejblíže k Bráně.

Božstva a ostatní vládci Sfér můžou zabránit otevření Bran tímto Kouzlem v jejich přítomnosti nebo kdekoliv na jejich území.

Při Sesílání tohoto Kouzla můžeš vyslovit jméno konkrétního tvora (pseudonym, titul ani přezdívka nefungují). Pokud je daný tvor v jiné Sféře než ty, Brána se otevře v jeho bezprostřední blízkosti a vtáhne ho do sebe na nejbližší volné místo na tvé straně Brány. Nezískáš nad ním žádnou zvláštní moc a může volně jednat, jakkoliv Průvodce hrou uzná za vhodné. Může odejít, zaútočit na tebe nebo ti pomoci.

#### Hromadné uzdravení

*Zaklínání 9. Stupně*

**Vyvolání:** 1 Akce

**Dosah:** 12 sáhů

**Složky:** V, P

**Trvání:** ihned

**Povolání:** Klerik

Záplava Léčivé energie proudí od tebe ke zraněným tvorům ve tvém okolí. Obnovíš až 700 Bodů výdrže, rozdělených dle své volby mezi tvory, které vidíš v Dosahu kouzla. Tvorové léčení tímto Kouzlem si také uzdraví všechny Nemoci a jakýkoliv účinek, který jim způsobuje Ohlušení či Oslepení. Toto Kouzlo nijak nepůsobí na Nemrtvé a Výtvory.

#### Nemesis

*Iluze 9. Stupně*

**Vyvolání:** 1 Akce

**Dosah:** 24 sáhů

**Složky:** V, P

**Trvání:** Soustředění, až 1 minuta

**Povolání:** Kouzelník

Na základě nejhorších obav skupiny tvorů vytvoříš v jejich myslích iluzorní bytosti, které vidí jen oni. Každý tvor v Kouli o poloměru šest sáhů se středem ve Výchozím bodě dle tvé volby v Dosahu kouzla musí uspět v Záchranném hodu na Moudrost, jinak se stane po dobu Trvání kouzla Vystrašeným. Iluze čerpá z tvorových nejhorších obav a zjevuje jeho nejstrašnější noční můry jako neúprosnou hrozbu. Vystrašený tvor musí po dobu Trvání kouzla na konci každého svého Tahu uspět v Záchranném hodu na Moudrost, jinak utrpí Psychický zásah za 4k10 Bodů výdrže, při úspěchu pro něj Kouzlo skončí.

#### Přání

*Vyvolávání 9. Stupně*

**Vyvolání:** 1 Akce

**Dosah:** Sesilatel

**Složky:** V

**Trvání:** ihned

**Povolání:** Čaroděj, Kouzelník

Přání je nejmocnější Kouzlo, jaké dokáže smrtelník Seslat. Pouhým hlasem dokážeš podle svých přání měnit samotné základy reality.

Základním použitím tohoto Kouzla je duplikovat jakékoliv Kouzlo 8. či nižšího Stupně. Nemusíš přitom splňovat žádné požadavky duplikovaného Kouzla, včetně placených surovin. Přání jednoduše způsobí efekt požadovaného Kouzla.

Nebo můžeš dosáhnout některého z následujících efektů:

* Vytvoříš jeden nemagický předmět v hodnotě až 25 000 zl. Předmět nesmí být v žádném směru delší než šedesát sáhů a objeví se na volném místě na zemi, které vidíš.

* Až dvacet tvorů, které vidíš, si může obnovit všechny Body výdrže a ukončit všechny účinky, které na ně působí a jsou popsány v Kouzle Mocné navrácení.

* Až deseti tvorům, které vidíš, poskytneš Odolnost vůči Typu zásahu, který zvolíš.

* Až deseti tvorům, které vidíš, poskytneš na osm hodin Imunitu vůči jednomu Kouzlu nebo jinému magickému efektu. Například můžeš učinit sebe a všechny členy vaší družiny Imunní vůči Kostějově Útoku Vysátí života.

* Zrušíš jednu právě proběhlou událost tím, že si vynutíš opakování hodu, který se odehrál během posledního Kola (včetně tvého předchozího Tahu), přičemž k hodu můžeš dát Výhodu nebo Nevýhodu a vybereš si, zda se použije původní nebo nový hod. Realita se upraví podle nového výsledku. Kouzlo Přání může například zrušit protivníkův úspěšný Záchranný hod, nepřítelův Kritický zásah nebo kamarádův neúspěšný Záchranný hod.

Můžeš dokázat i něco mimo rozsah výše uvedených příkladů. Sděl své Přání co nejpřesněji Průvodci hrou. PH má velkou svobodu při posuzování, co v takovém případě nastane; čím větší Přání, tím je větší pravděpodobnost, že se něco pokazí. Toto Kouzlo může jednoduše selhat, nebo se požadovaný efekt vyplní jen zčásti, nebo utrpíš nějaké nepředvídatelné následky, podle toho, jaká byla přesná formulace tvého Přání. Pokud si například přeješ, aby byl padouch mrtvý, může tě Kouzlo posunout v čase do doby, kdy už padouch nežije, což tě v podstatě odstraní ze hry. Podobně Přání získat Legendární Kouzelný předmět či artefakt tě může okamžitě přenést do přítomnosti jeho současného vlastníka.

Při Seslání tohoto Kouzla pro vytvoření jiného účinku, než je duplikování slabších Kouzel, tě oslabí stres:

* Tvá Síla klesne na 2k4 dní na 3, pokud už nebyla 3 nebo nižší. Každý den, který strávíš odpočíváním a děláním jen lehkých činností, se tvůj zbývající čas k zotavení zkrátí o dva dny.

* Navíc dokud si Dlouze neodpočineš, utrpíš při Seslání jakéhokoliv Kouzla Nekrotický zásah 1k10 Bodů výdrže za každý Stupeň daného Kouzla. Tento Zásah se nedá žádným způsobem snížit ani mu předejít.

* Je 33% šance (1–2 na 1k6), že pokud utrpíš tento stres, nikdy už nebudeš schopen Seslat Přání znovu.

#### Předtucha

*Věštění 9. Stupně*

**Vyvolání:** 1 minuta

**Dosah:** dotyk

**Složky:** V, P, S (pero z kolibříka)

**Trvání:** 8 hodin

**Povolání:** Bard, Černokněžník, Druid, Kouzelník

Dotkneš se tvora, který s tím souhlasí, a udělíš mu omezenou schopnost nahlédnout do bezprostřední budoucnosti. Po dobu Trvání kouzla nelze Cíl překvapit a má Výhodu ke všem hodům na Útok, Vlastnosti nebo Dovednosti a k Záchranným hodům. Navíc mají ostatní tvorové po dobu Trvání Nevýhodu k hodům na Útok proti tomuto Cíli.

Toto Kouzlo okamžitě skončí, pokud ho před skončením jeho Doby trvání Sešleš znovu.

#### Roj meteoritů

*Zaklínání 9. Stupně*

**Vyvolání:** 1 Akce

**Dosah:** 1 míle

**Složky:** V, P

**Trvání:** ihned

**Povolání:** Čaroděj, Kouzelník

Plápolající ohnivé koule se zřítí k zemi na čtyři různé body, které vidíš v Dosahu kouzla. Každý z nich se stane středem Koule o poloměru osm sáhů, která se šíří kolem rohů. Každý tvor v Kouli musí uspět v Záchranném hodu na Obratnost, jinak utrpí Ohnivý zásah za 20k6 Bodů výdrže a Drtivý zásah za 20k6 Bodů výdrže, při úspěchu za polovinu. Pokud je tvor ve více než jedné oblasti efektu Kouzla, je i přesto Zasažen pouze jednou.

Kouzlo v oblasti poškozuje předměty a zapaluje hořlavé předměty, které nikdo nedrží ani nenese.

#### Skutečná proměna

*Transmutace 9. Stupně*

**Vyvolání:** 1 Akce

**Dosah:** 6 sáhů

**Složky:** V, P, S (kapka rtuti, hrudka arabské gumy a obláček kouře)

**Trvání:** Soustředění, až 1 hodina

**Povolání:** Bard, Černokněžník, Kouzelník

Zvol jednoho tvora či nemagický předmět, které vidíš v Dosahu kouzla. Přeměníš tvora na jiného tvora, tvora na předmět, nebo předmět na tvora (předmět nesmí držet ani nést někdo jiný). Přeměna vydrží po dobu Trvání kouzla, dokud Cíli neklesnou Body výdrže na 0 nebo dokud tvor nezemře. Pokud se na toto Kouzlo Soustředíš po celou dobu jeho Trvání, přeměna se stane trvalou.

Kouzlo nepůsobí na Tvaroměnce ani na Cíl, který má 0 Bodů výdrže. Tvor, který je nedobrovolným Cílem, si může hodit Záchranný hod na Moudrost, a pokud uspěje, Kouzlo na něj nepůsobí.

**Tvor na tvora.** Když přeměníš tvora na jiný druh tvora, můžeš jako novou podobu zvolit libovolného tvora s Nebezpečností nižší nebo rovnou Nebezpečnosti Cíle (nebo jeho Úrovni, pokud Cíl Nebezpečnost nemá). Herní statistiky Cíle včetně hodnot duševních Vlastností, se nahradí statistikami nové podoby. Cíl je omezený Akcemi, které může vykonávat z povahy nové podoby, a nemůže mluvit, Sesílat kouzla ani provádět jiné Akce, které vyžadují ruce či mluvení, pokud těchto Akcí není nová podoba schopna. Tvorovo vybavení splyne s novou podobou a tvor ho nemůže aktivovat, používat, držet ani z něj mít jakýkoliv jiný prospěch. Cíl si ponechá své Přesvědčení a osobnost.

Cíl převezme Body výdrže nové podoby. Když se tvor navrátí do své normální podoby, vrátí se mu počet Bodů výdrže, které měl před přeměnou. Pokud se Cíl navrátí do původní podoby kvůli snížení Bodů výdrže na 0, jakékoliv přebývající hodnoty Zásahů se přenesou do jeho normální podoby. Tvor upadne do Bezvědomí pouze tehdy, pokud by mu po odečtení přebývajících hodnot Zásahů zbylo 0 Bodů výdrže i v jeho původní podobě.

**Tvor na předmět.** Když proměníš tvora na předmět, tvorovo vybavení splyne s novou podobou. Jeho statistiky se stanou statistikami předmětu a tvor si nebude vzpomínat na nic z doby, kterou v podobě předmětu strávil.

**Předmět na tvora.** Můžeš proměnit předmět na tvora jakéhokoliv druhu, pokud Třída velikosti tvora není větší než Třída velikosti předmětu a Nebezpečnost tvora je 9 nebo méně. Tvor je vůči tobě a tvým společníkům přátelský. Jedná v každém z tvých Tahů. Rozhoduješ, jaké provádí Akce a jak se pohybuje. PH má nebo určí statistiky tvora a řeší všechny jeho Akce a Pohyb.

Pokud se Kouzlo stane trvalým, přestaneš tvora ovládat. Podle toho, jak s ním bylo zacházeno, k tobě může zůstat přátelský.

#### Slovo moci „zabij"

*Očarování 9. Stupně*

**Vyvolání:** 1 Akce

**Dosah:** 12 sáhů

**Složky:** V

**Trvání:** ihned

**Povolání:** Bard, Čaroděj, Černokněžník, Kouzelník

Vybereš tvora, kterého vidíš v Dosahu kouzla a vyslovíš slovo moci. Pokud má Cíl 100 a méně Bodů výdrže, zemře. V opačném případě je Kouzlo bez účinku.

#### Slovo moci „žij"

*Očarování 9. Stupně*

**Vyvolání:** 1 Akce

**Dosah:** dotyk

**Složky:** V

**Trvání:** ihned

**Povolání:** Bard

Slovo moci naplní Cíl životní energií a dodá mu ohromné povzbuzení.

Pokud byl Cíl v Bezvědomí nebo zemřel v poslední hodině, obnoví si 1 Bod výdrže a probere se.

Cíl může ihned utratit své Kostky obnovy jako při Krátkém odpočinku a získá Dočasné body výdrže rovné jeho Maximu výdrže, které vydrží až do dalšího Dlouhého odpočinku. Cíl se navíc zbaví všech Nemocí, Otrav a Stavů Omráčený, Otřesený, Ohlušený, Oslepený, Otrávený, Paralyzovaný nebo Zkamenělý.

#### Spektrální zeď

*Vymítání 9. Stupně*

**Vyvolání:** 1 Akce

**Dosah:** 12 sáhů

**Složky:** V, P

**Trvání:** 10 minut

**Povolání:** Kouzelník

Třpytivá, různobarevná světelná plocha vytvoří svislou, neprůhlednou Zeď – až osmnáct sáhů dlouhou, šest sáhů vysokou a 2,5 cm (jeden coul) tlustou – se středem ve Výchozím bodě, který vidíš v Dosahu kouzla. Můžeš ji vytvarovat i do Koule o průměru šest sáhů se středem ve Výchozím bodě, který zvolíš v Dosahu. Zeď vydrží na místě po dobu Trvání kouzla. Pokud ji umístíš tak, že prochází přes místo obsazené tvorem, Kouzlo selže a tvá Akce a Pozice kouzla se vyplýtvají. Zeď osvítí okolí Jasným světlem do dvaceti sáhů a dalších dvacet sáhů dosvítí Slabým světlem. Ty a tvorové, které určíš při Sesílání tohoto Kouzla, jí můžete procházet nebo u ní setrvávat, aniž by vám ublížila. Pokud se k ní jiný tvor, který ji vidí, přiblíží na čtyři a méně sáhů, nebo pokud v této blízkosti svůj Tah začne, musí uspět v Záchranném hodu na Odolnost, jinak na jednu minutu Oslepne.

Zeď se skládá ze sedmi vrstev různé barvy. Když se tvor pokusí projít skrz Zeď, musí to udělat vrstvu za vrstvou skrz všechny její vrstvy. Když prochází skrz každou jednu vrstvu, musí si hodit Záchranný hod na Obratnost. Při neúspěchu ho ovlivní vlastnosti vrstvy popsané níže. Zeď lze zničit postupně po jedné vrstvě v pořadí od červené po fialovou, a to prostředky, které jsou pro každou vrstvu specifické. Jakmile je vrstva zničena, zůstane zničená po zbytek doby Trvání kouzla. Kouzlo Antimagické pole na Spektrální zeď neúčinkuje a Kouzlo Rozptyl magii účinkuje pouze na fialovou vrstvu.

**1\. Červená.** Při neúspěchu v Záchranném hodu utrpí Cíl Zásah ohněm za 10k6 Bodů výdrže, při úspěchu za polovinu. Dokud tato vrstva stojí, nemagické Útoky na dálku nemůžou projít skrz Zeď. Vrstvu je možné zničit Chladným zásahem za alespoň 25 Bodů výdrže.

**2\. Oranžová.** Při neúspěchu v Záchranném hodu utrpí Cíl Zásah kyselinou za 10k6 Bodů výdrže, při úspěchu za polovinu. Dokud tato vrstva stojí, magické Útoky na dálku nemůžou projít skrz Zeď. Vrstvu je možné zničit silným větrem.

**3\. Žlutá.** Při neúspěchu v Záchranném hodu utrpí Cíl Zásah bleskem za 10k6 Bodů výdrže, při úspěchu za polovinu. Vrstvu je možné zničit Silovým zásahem za alespoň 60 Bodů výdrže.

**4\. Zelená.** Při neúspěchu v Záchranném hodu utrpí Cíl Zásah jedem za 10k6 Bodů výdrže, při úspěchu za polovinu. Kouzlo Projdi zdí nebo jiné Kouzlo stejného či vyššího Stupně, které může otevřít průchod v pevném povrchu, tuto vrstvu zničí.

**5\. Modrá.** Při neúspěchu v Záchranném hodu utrpí Cíl Zásah chladem za 10k6 Bodů výdrže, při úspěchu za polovinu. Vrstvu je možné zničit Ohnivým zásahem za alespoň 25 Bodů výdrže.

**6\. Indigová.** Při neúspěchu v Záchranném hodu je Cíl Zadržený. Na konci každého svého Tahu si musí hodit Záchranný hod na Odolnost. Pokud v těchto Záchranných hodech třikrát uspěje, Kouzlo skončí. Pokud v nich ale třikrát neuspěje, je trvale Zkamenělý. Tyto úspěchy a neúspěchy nemusí jít po sobě; udržuj si přehled o obou, dokud Cíl nenasbírá celkem tři úspěchy nebo neúspěchy. Dokud stojí tato vrstva, Kouzla neprojdou skrz Zeď. Vrstvu je možné zničit Jasným světlem z Kouzla Denní světlo nebo z podobného Kouzla stejného či vyššího Stupně.

**7\. Fialová.** Při neúspěchu v Záchranném hodu Cíl Oslepne. Na začátku tvého příštího Tahu si musí hodit Záchranný hod na Moudrost. Při úspěchu Oslepení skončí. Pokud selže i v tomto Záchranném hodu, je okamžitě přenesen do jiné Sféry existence, kterou vybere PH, a Oslepeným být přestane. (Tvorové, kteří nejsou ve své domovské Sféře, jsou zpravidla vykázáni do své domovské Sféry, zatímco tvorové, kteří ve své domovské Sféře jsou, jsou obvykle přeneseni buď do Astrální, nebo Éterické sféry.) Tuto vrstvu je možné zničit Kouzlem Rozptyl magii nebo podobným Kouzlem stejného či vyššího Stupně.

#### Uvěznění

*Vymítání 9. Stupně*

**Vyvolání:** 1 minuta

**Dosah:** 6 sáhů

**Složky:** V, P, S (malba na jemném Svitku nebo vyřezaná soška zpodobňující Cíl a zvláštní Suroviny, které se liší v závislosti na tebou zvolené verzi Kouzla, v hodnotě alespoň 500 zl za každou Kostku obnovy Cíle)

**Trvání:** do Rozptýlení

**Povolání:** Černokněžník, Kouzelník

Vytvoříš magickou zábranu k zadržení tvora, kterého vidíš v Dosahu kouzla. Cíl musí uspět v Záchranném hodu na Moudrost, jinak je Kouzlem spoutaný.

Pokud uspěje, nikdy už na něj nemůžeš toto Kouzlo Seslat znovu. Když na tvora působí toto Kouzlo, nepotřebuje dýchat, jíst, pít ani nestárne. Věštecká Kouzla ho nenajdou ani nepostřehnou.

Při Sesílání tohoto Kouzla zvol jednu z následujících forem Uvěznění:

**Absolutní stísněnost.** Cíl se zmenší na výšku 2,5 cm (jeden coul) a je uvězněn uvnitř drahokamu nebo podobného předmětu. Světlo prochází drahokamem normálně (takže Cíl může vidět ven a ostatní tvorové můžou vidět dovnitř), ale nic jiného neprojde, a to ani pomocí teleportace či cestování Sférami. Po dobu působení Kouzla se drahokam nedá rozřezat ani rozbít. Zvláštní Surovinou pro tuto verzi Kouzla je velký, průsvitný drahokam, například korund, diamant nebo rubín.

**Dřímota.** Cíl usne a nelze ho vzbudit. Zvláštní Surovinou pro tuto verzi Kouzla jsou vzácné uspávací byliny.

**Pohřbení.** Cíl je pohřben hluboko do země v Kouli magické síly, která je tak akorát velká, aby ho pojala. Koulí nic neprojde ani se žádný tvor nemůže teleportovat či použít cestování Sférami, aby se dostal dovnitř či ven. Zvláštní Surovinou pro tuto verzi Kouzla je mitrilová kulička.

**Spoutání řetězy.** Cíl drží na místě těžké řetězy, pevně zapuštěné do země. Cíl je Zadržený, dokud Kouzlo neskončí, a do té doby se nemůže pohnout ani s ním nemůže pohnout nikdo jiný. Zvláštní Surovinou pro tuto verzi Kouzla je jemný řetízek ze vzácného kovu.

**Zajištěné vězení.** Kouzlo přenese Cíl do maličké Polosféry, která je chráněná před teleportací a cestováním Sférami. Polosféra může být labyrint, klec, věž nebo podobná omezená stavba či oblast dle tvé volby. Zvláštní Surovinou pro tuto verzi Kouzla je miniaturní zpodobnění vězení vyrobené z nefritu.

V průběhu vyvolávání Kouzla, nezávisle na verzi, můžeš stanovit podmínku, která způsobí ukončení Kouzla a propuštění Cíle. Podmínka může být tak konkrétní či komplikovaná, jak si zvolíš, ale PH musí souhlasit, že je racionální a je možné ji splnit. Podmínky můžou být založeny na tvorově jméně, identitě či božství, ale jinak musí být založeny na zjistitelných Akcích i vlastnostech, a ne na nehmotných věcech, jako například Úrovni, Povolání nebo Bodech výdrže.

Kouzlo Rozptyl magii může ukončit Kouzlo pouze tehdy, když je Sesláno jako Kouzlo 9. Stupně, s Cílem buď na vězení samotné, nebo na zvláštní Suroviny použité k jeho vytvoření.

Jednu konkrétní zvláštní Surovinu můžeš najednou použít pouze k jednomu Uvěznění. Pokud Kouzlo Sešleš znovu s použitím stejné Suroviny, Cíl prvního Seslání je okamžitě osvobozen.

#### Zastav čas

*Transmutace 9. Stupně*

**Vyvolání:** 1 Akce

**Dosah:** Sesilatel

**Složky:** V

**Trvání:** ihned

**Povolání:** Čaroděj, Kouzelník

Pro všechny kromě sebe na chvíli zastavíš plynutí času. Můžeš provést 1k4 + 1 Tahů se všemi Akcemi a Pohybem, zatímco jsou ostatní zmrazeni v okamžiku Seslání kouzla. Pokud se od místa Seslání vzdálíš na více než 200 sáhů nebo pokud nějakou svou Akcí ovlivníš jiného tvora nebo předmět, který nese či drží, Kouzlo ihned skončí.

#### Změna podoby

*Transmutace 9. Stupně*

**Vyvolání:** 1 Akce

**Dosah:** Sesilatel

**Složky:** V, P, S (nefritová čelenka v hodnotě alespoň 1 500 zl, kterou si musíš dát na hlavu, než toto Kouzlo Sešleš)

**Trvání:** Soustředění, až 1 hodina

**Povolání:** Druid, Kouzelník

Po dobu Trvání kouzla na sebe vezmeš vzhled jiného tvora. Nová podoba může být podoba tvora s Nebezpečností rovnou tvé Úrovni či nižší. Nesmí to být Nemrtvý ani Výtvor a druh daného tvora znáš alespoň od vidění. Přeměníš se do průměrného jedince tohoto druhu tvora, který nemá Úrovně povolání ani schopnost Sesílání kouzel.

Tvé herní statistiky se nahradí statistikami zvoleného tvora, ale ponecháš si své Přesvědčení a Hodnoty inteligence, moudrosti a charismatu. Zůstanou ti také všechny tvé Zdatnosti v Dovednostech a Záchranných hodech a k nim navíc získáš ty tvorovy. Pokud má tvor stejnou Zdatnost jako ty a Bonus uvedený v jeho statistikách je vyšší než tvůj, použij jeho Bonus místo svého. Nemůžeš použít žádné Legendární akce ani Akce doupěte nové podoby.

Převezmeš Body výdrže a Kostky obnovy nové podoby. Po návratu do tvé normální podoby budeš mít stejný počet Bodů výdrže jako před proměnou. Pokud se navrátíš v důsledku snížení Bodů výdrže na 0, všechna přebývající hodnota Zásahu se přenese do tvé normální podoby. Do
Bezvědomí upadneš pouze tehdy, pokud přebývající Zásah sníží Body výdrže tvé normální podoby na 0.

Ponecháš si své Rysy a schopnosti svého Povolání či jiného zdroje a můžeš je používat, pokud je toho tvá nová podoba fyzicky schopna. Nemůžeš používat žádné zvláštní smysly, které máš (například Vidění ve tmě), pokud daný smysl nemá také tvá nová podoba. Můžeš mluvit, pouze pokud může normálně mluvit i tvá nová podoba.

Během přeměny si zvolíš, jestli tvé vybavení upadne na zem, splyne s novou podobou nebo zda ho má nová podoba oblečené. Oblečené vybavení funguje jako normálně. PH rozhodne, jestli je pro novou podobu možné nosit daný kus vybavení na základě tvaru a velikosti tvora. Tvé vybavení nezmění tvar ani velikost, aby pasovalo na novou podobu a vybavení, které nová podoba nemůže nosit, musí buď spadnout na zem, nebo splynout s novou podobou. Vybavení, které splyne, nemá v tomto stavu žádný účinek.

V průběhu Trvání tohoto Kouzla na sebe můžeš vzít pomocí své Akce jiný vzhled dle stejných omezení a pravidel pro původní podobu s jednou výjimkou: Pokud má tvá nová podoba více Bodů výdrže než tvá současná, tvé Body výdrže zůstanou na své aktuální hodnotě.

#### Znovuzrození

*Nekromancie 9. Stupně*

**Vyvolání:** 1 hodina

**Dosah:** dotyk

**Složky:** V, P, S (kropenka svěcené vody a diamanty v hodnotě alespoň 25 000 zl, které jsou Kouzlem spotřebovány)

**Trvání:** ihned

**Povolání:** Druid, Klerik

Dotkneš se mrtvoly tvora, který zemřel před méně než 200 lety a nezemřel stářím – nebo vyslovíš jeho jméno, pokud jeho tělo již neexistuje. Pokud se duše chce vrátit a nic jí v tom nebrání, tvor obživne s Maximem výdrže.

Toto Kouzlo uzavírá všechny rány, neutralizuje všechny Jedy, uzdraví všechny Nemoci a snímá všechny Kletby, které postihovaly tvora v době jeho úmrtí. Kouzlo také nahradí poškozené nebo chybějící orgány a končetiny. Pokud tvorovo tělo neexistuje, musíš při Sesílání vyslovit jeho jméno a Kouzlo mu vytvoří nové tělo, které se objeví na tebou zvoleném volném místě do dvou sáhů od tebe.

<!--stackedit_data:
eyJoaXN0b3J5IjpbMjk0MzA5NTMwLDE5MDg1NjE2MjYsNjk0Nz
AxNjQ0LC0xMzc3MDk2MzM4LC04NTYwODQ1MDgsMTU2MDA2NTM3
MCwxMzI4MjMyMjUzLC0xMTc0OTA0MTY3XX0=
-->
