## Boj

Kromě základních pravidel pro boj najdeš napříč touto kapitolou různé dodatečné či volitelné a  rozšiřující možnosti. **Pokud jdete hrát JaD poprvé**, tyto možnosti vynechte – hrajte podle základních pravidel a pouze se dvěma Základními manévry. K ostatním Manévrům, speciálním Akcím, alternativám základní Iniciativy, pravidlům pro Zranění a dalším možným úpravám se případně vraťte až poté, co si pravidla trochu zažijete. Na druhou stranu, hned na začátku hry se možná budete chtít ve skupině pobavit o smrtelnosti soubojů (viz rámeček „Smrtelnost pravidel" v pasáži věnované Výdrži).

### Shrnutí základních pravidel 

Boj se v JaD odehrává v **Kolech**. Během jednoho Kola všichni provedou svůj **Tah** v pořadí daném **Iniciativou** – když tak učiní poslední, začne nové Kolo a vše se opakuje, dokud boj neskončí. Jak jsme již uvedli v pasáži o Čase, vzdálenosti a pohybu, Kolo trvá zhruba šest vteřin (tedy máme deset Kol do jedné minuty).

**V rámci svého Tahu** se můžeš **pohnout** a provést **jednu Akci** a **jednu Bonusovou akci** (pokud nějakou máš). Navíc k tomu můžeš **v rámci celého Kola** provést **jednu Reakci**.

Nejtypičtější bojovou Akcí je **Útok**. Vyhodnotíš ho hodem na Útok, což je Ověření síly či obratnosti (podle použité Zbraně), obvykle se započtením Zdatnostního bonusu (protože většinou Útočíš Zbraní, s níž máš Zdatnost). **SO pro Útok** je **Obranné číslo** protivníka. Pokud v hodu uspěješ (hodíš OČ nebo více), Zasáhneš a hodíš si na **Zásah**. Hod na Zásah je hod Kostkou zásahu tvé Zbraně plus tvá Oprava síly nebo obratnosti (podle Zbraně). Hod na Zásah určí, o kolik Bodů výdrže protivníka připravíš. Pokud v hodu na Útok padne na kostce 1, tak vždy mineš. Pokud padne 20, tak naopak vždy zasáhneš (navíc jde o **Kritický zásah**, při němž způsobíš maximální možný normální Zásah plus hod jednou Kostkou zásahu navíc).

Některá Kouzla se vyhodnocují jako hod na Útok, jen místo Síly/Obratnosti používáš v hodu na Útok svou Sesílací vlastnost (Inteligenci, Moudrost nebo Charisma). Hodnota zásahu kouzla je dána jeho popisem a Oprava vlastnosti se do něj nepočítá, pokud tak popis přímo neříká.

Pokud něčí Výdrž klesne na nulu, je Vyřazený, padne do Bezvědomí (Stav) a musí si házet **Záchrany proti smrti**. (O osudu méně významných protivníků rozhodne PH úvahou.)

Další klasickou Akcí v boji je **Seslání kouzla**. Trik můžeš Seslat zdarma, ale pro Seslání Kouzla musíš utratit příslušnou Pozici kouzel. Kouzlo vyhodnotíš podle pravidel, která jsou u něj uvedena, u bojových kouzel si obvykle hodíš na Útok nebo někoho přiměješ hodit si Záchranu.

Třetí typickou bojovou Akcí v boji je **použití Manévru** – například Chytání, Srážení, Odstrkávání atp. Manévry se zpravidla vyhodnocují jako Ověření dovednosti proti některé Pasivní hodnotě vlastnosti či dovednosti protistrany.

Nejčastější Reakcí je **Příležitostný útok**. Ten můžeš provést, pokud někdo koho vidíš v Dosahu tvé Zbraně na blízko tento Dosah opouští (utíká od tebe), aniž by provedl Akci – Manévr Odpoutání.

### Pořadí v boji 

Pořadí v boji je dáno hodem na Iniciativu, který se provádí na začátku celého souboje, nebo v momentě, kdy se do něj tvor zapojí. Hod na Iniciativu je Ověření obratnosti, tedy 1k20 + Oprava obratnosti. Kolo začíná ten, kdo hodí nejvíc, a pokračuje se v sestupném pořadí. Případné remízy v Iniciativě rozhodněte neupraveným hodem 1k20.

<Card header="Iniciativa stran">

Pokud vám na taktické stránce hry příliš nezáleží, můžete určit jednu Iniciativu pro každou stranu konfliktu (obvykle Hráčské postavy a jejich protivníci). Postavy na stejné straně hrají v pořadí, které jim vyhovuje – Hráčské postavy tak, jak si to jako Hráči dohodnete. PH může pro zjednodušení použít tuto variantu pouze pro protivníky, ať už hromadně pro všechny nepřátele, pro stejný typ nepřátel (např. všechny Gobliny), nebo pro jednotlivé skupiny nepřátel.

Alternativně můžete určit pořadí stran a nechat hrát postupně vždy po jedné postavě dané strany (která postava hraje určí zástupci dané strany – Hráči mezi sebou nebo PH).

</Card>

#### Překvapení

Tvorové, kteří jsou Překvapení, nemůžou v prvním Kole boje ve svém Tahu nic dělat. Reagovat můžou až poté, co tento jejich „prázdný" Tah proběhne.

O Překvapení rozhoduje především herní situace. Cílená snaha o přepadení je Ověření obratnosti (Nenápadnosti) proti Moudrosti (Vnímání) protistrany. Pro usnadnění můžeš jeden z hodů nahradit Pasivním vyhodnocením a/nebo použít pravidla pro Skupinové ověření.

<Card header="Kostky iniciativy">

Základní pravidla pro Iniciativu jsou rychlá, jednoduchá a přehledná. Pro některé až příliš přehledná. Pokud chcete učinit dění v boji méně předvídatelné a takticky komplexnější a přidat do něj zajímavé volby navíc, můžete použít Kostky iniciativy. V tom případě postupuj následovně:

Iniciativa se hází na začátku každého Kola.

Nejprve se závazně rozhodni, jakou Akci provedeš (střelba, Pohyb, Útok na blízko, kouzlení atp.). Toto rozhodnutí je veřejné – víš, pro co se rozhodli všichni ostatní tvorové. Pro rychlost a přehlednost je dobré vytvořit si karty typů Akcí, které si na začátku Kola každý hráč vyloží před sebe (PH to učiní za každou svou postavu). Pokud to je významné, můžete své rozhodnutí odhalit společně všichni naráz (pokud nepoužíváte karty, napište své rozhodnutí na papírky). Detaily své Akce (na koho Útočíš, kam se pohneš, jaké kouzlo Sešleš) určuješ až ve svém Tahu.

Poté vezmi Kostku iniciativy daného typu Akce a hoď s ní. Pokud chceš dělat více věcí (např. Akci \+ Pohyb, nebo Akci + Bonusovou akci, nebo Akci + Bonusovou akci + Pohyb atp.), tak si hoď všemi příslušnými kostkami a sečti je – a to i když budeš provádět dvě stejné Akce (např. Útok jako Akci a Útok jako Bonusovou akci). Při používání Kostek iniciativy není Pohyb automatickou součástí Tahu a musíš ho ohlásit předem.

**Kostky iniciativy** jsou:

* k4 - Útok na dálku
* k6 - Pohyb, přezbrojení, výměna vybavení, jakákoliv „jiná" Akce
* k8 - Útok na blízko
* k10 - Seslání kouzla

Alternativně můžeš místo k4 pro Útok na dálku a k8 pro Útok na blízko házet Iniciativu kostkou Zásahu zbraně – těžší a silnější Zbraně se tím stanou pomalejšími.

**Výhodu či Nevýhodu k Iniciativě** aplikuj pro nejvyšší Kostku iniciativy, kterou házíš.

**Pokud ti něco dává více Akcí** v Kole (nejen Útoků, ale skutečně Akcí), urči svou Iniciativu pouze podle té, která má vyšší Kostku iniciativy – druhá Akce tě nezpomalí.

**Kolo začíná tvor s nejnižší Iniciativou** a pokračuje se ve vzestupném pořadí. Remízy se rozhodují ve prospěch tvora s vyšší Obratností – shodná Obratnost se rozhodne náhodně hodem kostkou.

**Svou Akci můžeš odložit** a jednat v daném Kole kdykoliv později. Pokud Akci odloží více tvorů, tak ti, kteří odkládali první, můžou vždy jednat před těmi, kteří odkládali později.

**Účinky, které se běžně počítají**„do začátku tvého dalšího Tahu", trvají pouze do konce Kola. Účinky, které se běžně počítají „do konce tvého dalšího Tahu", trvají do konce následujícího Kola.

</Card>

### Tvé Kolo 

#### Tvůj Tah v Kole

##### Pohyb

Při používání pravidel pro Konkrétní vzdálenost a Rychlost se ve svém Tahu vždy můžeš pohnout o svou Základní rychlost (pokud nepoužíváte variantu Kostek iniciativy – viz rámeček výše). Při použití Akce Běh se můžeš o svou Základní rychlost pohnout ještě jednou (obvykle tedy celkem o dvojnásobek své Základní rychlosti). Více k pohybu viz Pohyb, vzdálenost a čas v předchozí části 8. kapitoly (strana 251) a popis Akce Běh níže.

Pro boj je zejména důležité, že:

* Svůj pohyb můžeš libovolně rozdělit před a za svou Akci, případně Bonusovou akci či Drobné činnosti, a pokud máš v Akci více Útoků, tak i mezi jednotlivé Útoky.

* Vstát ze země stojí polovinu Rychlosti.

* V Těžkém terénu musíš na každý sáh pohybu utratit o jeden sáh Rychlosti navíc.

* Čtverec s jiným tvorem se považuje za Těžký terén.

* Přes nepřátele lze bez speciální Akce projít, pouze když jsou o dvě Třídy velikosti větší nebo menší než ty.

* Svůj pohyb nemůžeš ukončit na čtverci s jiným tvorem.

* Zalehnutí nestojí žádný Pohyb. Často jej lze provést jako Reakci.

* Pokud tvorovi, který létá vlastní silou, klesne Rychlost na nulu, tak spadne (viz Nepříjemné
situace, strana 271).

* Když opustíš Dosah protivníka bez použití Akce (Manévru) Odpoutání, dáš mu tím možnost provést jako Reakci Příležitostný útok.

##### Akce

Ve svém Tahu můžeš provést právě jednu „hlavní" Akci. Popisy možných Akcí jsou uvedeny níže. Pokud máš možnost provést v Akci více Útoků, považují se všechny dohromady za jednu Akci.

##### Bonusová akce

Pokud máš k dispozici Bonusové akce, můžeš v Tahu jednu použít. Bonusová akce je Akce navíc k běžné („hlavní") Akci. Jako Bonusovou akci lze udělat pouze ty Akce, u nichž je tato možnost výslovně uvedena. Pokud ti něco brání v provádění Akcí, brání to i v provádění Bonusových akcí.

##### Ostatní a Drobné činnosti

V rámci svého Tahu můžeš provést rozumný počet dalších Drobných činností – typicky něco říct či zakřičet, otevřít či zavřít dveře, něco odkopnout atp. Pokud by provedení činnosti něco výrazně komplikovalo, musíš použít Akci.

Významnými Drobnými akcemi jsou zejména:

* Tasení jedné Zbraně (můžeš ihned provést Útok v rámci své Akce).

* Zvednutí, upuštění či předání Zbraně nebo předmětu.

V rámci Drobné činnosti je zpravidla možné interagovat jen s jedním předmětem či prvkem okolí (ležící Zbraň, dveře atp.) – interakce s více předměty vyžaduje Akci.

#### Zbytek Kola

##### Reakce

V průběhu Kola můžeš provést právě jednu Reakci. Podobně jako Bonusová akce není ani Reakce automatická – můžeš ji provést, pouze pokud to v dané situaci nějaké pravidlo přímo říká, nebo pokud se s ostatními Hráči a PH shodnete, že nastalo něco, na co tvá postava logicky může Reagovat. Příklady nejčastějších Reakcí jsou:

* Příležitostný útok: Pokud někdo koho vidíš ve svém Dosahu odejde pryč, aniž by provedl Odpoutání, můžeš na něj pomocí Reakce provést právě jeden Útok zbraní na blízko.

* Obranná kouzla: Některá kouzla (například Štít) lze Seslat v rámci Reakce.

Reakci můžeš provést ve svém Tahu nebo mimo něj. Možnost provést Reakci se obnovuje na začátku tvého Tahu.

<Card header="Reakce a (Bonusová) Akce">

Čistě pro ujasnění: Reakce není ani Akce, ani Bonusová akce a ani je nevytváří. V rámci Reakce tedy nelze provést nic, co se váže přímo k Akci nebo Bonusové akci – to se zejména týká Vícenásobných útoků nebo Útoků druhou Zbraní.

</Card>

##### Obrana

Pokud na tebe někdo útočí, předpokládá se, že se bráníš. Počet útočníků a Útoků nehraje roli (nicméně obestoupení a jiné situace můžou útočníkům přinést Výhodu).

### Prostor a mapy 

Boj se může odehrávat převážně popisně (Dramaticky), nebo za pomoci náčrtků, plánů a případně i figurek. Obecně viz Pohyb, vzdálenost a čas – Dramatický a Konkrétní čas (strana 251) a pasáž o mapách v 7. kapitole (strana 229).

#### Velikost tvorů

Při používání čtvercové mapy zabírají tvorové různých velikostí různý prostor, jak ukazuje následující tabulka. Postavy (Malí a Střední tvorové) zabírají jeden čtverec.

Tabulka neukazuje nutně velikost tvora jako takovou, ale prostor, který v boji plně kontroluje a přes který nejde projít bez toho, aby si to postava (která není o více než dvě Třídy velikosti větší či menší než tvor samotný) vynutila speciální Akcí. Zároveň jde o prostor, který tvor potřebuje k tomu, aby mohl bojovat efektivně.

###### Tabulka Tříd velikosti

| Velikost | Místo – sáhy | Místo – čtverce |
| --- | --- | --- |
| Drobná | 0,5 x 0,5 sáhu | ¼ čtverce Malá 1 x 1 sáh 1 čtverec |
| Střední | 1 x 1 sáh | 1 čtverec |
| Velká | 2 x 2 sáhy | 4 čtverce (2 x 2) |
| Obrovská | 3 x 3 sáhy | 9 čtverců (3 x 3) |
| Gigantická | 4 x 4 sáhy a víc | 16+ čtverců (4 x 4 a víc) |

Při používání bojového plánu platí všechna pravidla pro Konkrétní čas, vzdálenost a Rychlost, zejména pravidla pro Těžký terén, Běh a Protlačování. Pokud se tvor **Protlačuje** prostorem vhodným pro tvora o jednu Třídu velikosti menším, než je sám, má Nevýhodu k Útokům a Záchranám na Obratnost, a navíc dává Výhodu k Útokům na sebe.

#### Obklíčení

Při používání bojového plánu tě může obestoupit až tolik tvorů, kolik se jich vejde na okolní čtverce – pro Hráčské postavy tedy až osm tvorů. Pokud tě tvorové obklíčí, můžou k Útokům proti tobě získat Výhodu.

<Card header="Smysluplné obklíčení">

Uvedená pravidla jsou původní pravidla z 5E. Kolik tvorů tě může obestoupit efektivně je na úvaze vaší skupiny. Pokud vám přijde, že by se osm tvorů vzájemně spíše pletlo, můžete tento počet klidně snížit na polovinu. Někteří z nás to tak dělají.

</Card>

### Akce v boji 

Ve svém Tahu můžeš udělat cokoliv, co tě napadne a co si popíšeš. Nejčastější Akce jsou popsány zde – další Akce jsou popsány u schopností Ras a Povolání. Pokud vymyslíš Akci, která není v pravidlech popsána, označujeme ji jako **Improvizovanou**. Pokud Akce dává smysl, PH ti řekne, jak ji vyhodnotit – obvykle půjde o Ověření vlastnosti či dovednosti, v některých případech může dávat smysl, že někoho přiměješ k hodu na Záchranu. Pokud tvá Akce vyjde, stane se to, co dává smysl a co společně popíšete. Složitější situace lze řešit pomocí některého Manévru nebo Stavu, nebo jejich rychlou úpravou.

#### Útok

Útok je základní bojová Akce. Pravidla rozlišují Útoky zbraní (na blízko nebo vrhnutím Zbraně či výstřelem z ní, včetně úderů, škrcení, kopů, drápů, tesáků atp.) a Útoky kouzly. S přirozenými zbraněmi a kouzly svého Povolání máš vždy Zdatnost.

Hoď 1k20, přičti své Bonusy (tedy Opravu vlastnosti, kterou používáš pro boj svou Zbraní, a Zdatnostní bonus, pokud máš se Zbraní Zdatnost). Výsledek porovnej s OČ protivníka – pokud hodíš stejně nebo víc, Zasáhneš. Při Zásahu si hoď Kostkou zbraně a přičti Opravu vlastnosti, kterou pro boj Zbraní používáš – tím určíš, o kolik Bodů výdrže protivníka připravíš.

Pro Útok na blízko se zpravidla používá Síla, pokud Zbraň není Vytříbená – v tom případě můžeš, pokud chceš, použít Obratnost místo Síly. Pro Útok na dálku střelbou se používá Obratnost. Pro Útok na dálku Vrhací zbraní, kterou lze použít i v boji na blízko (např. Sekera), můžeš použít Sílu nebo Obratnost –  pro ostatní Vrhací zbraně použij Obratnost. Některá Kouzla používají ke svému vyhodnocení Útok – pro Útok kouzly používáš svou Sesílací vlastnost a v Útoku kouzly svého Povolání máš vždy Zdatnost.

<Card header="Domluva o Akcích">

O tom, jaké Akce (obecně, nejen ty Improvizované) ve vaší hře jsou, nebo nejsou v dané situaci možné, se musíte domluvit ve skupině. Rozhodující by neměla být realističnost, ale věrnost žánru – pokud hrajete hru po vzoru řeckých mýtů s hrdiny, kteří mají polobožské rodokmeny, tak budou možné Akce (a Obtížnosti) odlišné od hry, v níž budete hrát příběhy po vzoru artušovských legend s hrdiny, kteří jsou i přes svou velikost a slávu „pouze lidmi" – ale stále mýtickými hrdiny, takže se jejich možné Akce budou lišit od možností postav v přízemní hře v žánru od skutečného středověku odvozené špinavé fantasy.

V průběhu hry nicméně doporučujeme ponechat okamžité rozhodnutí na odhadu PH – v zápalu hry je rychlé rozhodnutí, které udrží spád a napětí ve scéně, zpravidla zábavnější, než hru přerušovat obsáhlejší diskusí – na tu je dost času během herní přestávky, nebo až po hře. PH naopak radíme být benevolentní – obvykle je zábavnější v daný moment dovolit i nějakou divočejší Akci – pokud ji Hráč chce provést, skoro určitě bude zábavná.

</Card>

Tedy:

**Oprava vlastnosti + Zdatnostní bonus + 1k20** ≥ **OČ znamená Zásah**

Pokud ti při hodu na Útok padne na kostce 1, bez ohledu na OČ automaticky mineš. Naopak pokud ti na kostce padne 20, jde o **Kritický zásah**. Kritický zásah vždy zasáhne, bez ohledu na OČ protivníka. Při Kritickém zásahu se počítá, jako by na všech kostkách Zásahu (včetně těch daných schopnostmi) padlo nejvyšší číslo – a navíc k tomu si jednou z kostek Zásahu zbraně hodíš a její výsledek přičteš.

<Card header="Kritické zásahy v 5E">

Původní pravidla 5E nedávají při Kritickém zásahu maximální hodnotu kostek, ale nechají tě hodit dvojnásobný počet Kostek zásahu. Výše uvedená pravidla jsou mezi hráči 5E velmi oblíbená úprava, která se rozšířila až po původním vydání hry. Není nic otravnějšího, než Kriticky zasáhnout a pak na zdvojených kostkách hodit dvakrát 1. Navíc tato pravidla přidávají trochu více váhy Těžkým zbraním, které mají dvě Kostky zásahu, což mnoho hráčů oceňuje zejména na vyšších Úrovních, kdy mají protivníci často mnoho Bodů výdrže a Sesilatelé používají mocná zraňující Kouzla. My sami tuto úpravu používáme a víme, že funguje dobře.

</Card>

**Příklad:** *Obouruční meč má Kostky zásahu 2k6. Při Kritickém zásahu způsobí Zásah za 12 + 1k6 + Oprava síly Bodů výdrže.*

Úspěšný Útok může v některých případech (u nichž je to přímo uvedeno) způsobit i jiné/další následky kromě Zásahu – obvykle Cíli způsobí nějaký Stav, případně pokud hrajete s volitelnými pravidly pro Zranění, může způsobit i Zranění. 

Úspěšný Útok a Zásah znamenají především, že protivníka vyčerpáš, vyhodíš z tempa, vychýlíš z rovnováhy atp. Tedy nemusí to nutně znamenat, že ho skutečně trefíš Zbraní do těla nebo že ho dokonce zraníš – protivník může na poslední chvíli uhnout, ránu z posledních sil vykrýt, být bolestivě zachráněn Zbrojí atp. Takové štěstí ale časem dojde – proto Výdrži říkáme Výdrž. Pokud máš otrávenou Zbraň, pak Zásah může znamenat i povrchové zranění – samo o sobě nijak vážné, ale dostatečné pro to, aby Jed mohl zapůsobit. Na druhou stranu, pro méně významné protivníky se ztráta Výdrže často popisuje i jako opravdové zranění.

##### Typy útoků a zásahů

Každý Útok a Zásah mají svůj Typ, který je daný Zbraní, kouzlem nebo jiným zdrojem ohrožení. Samotné Typy zásahu fungují všechny stejně – postavu prostě připravují o Body výdrže. Jiná pravidla (zejména Odolnosti, Imunity a Zranitelnosti) ale Typ zásahu používají a dále rozvíjejí.

Rozlišujeme následující Typy útoků a zásahů: 

**Bodný, Drtivý a Sečný** jsou tři základní Typy spojené s běžnými Zbraněmi a jinými normálními fyzickými Útoky a hrozbami.

**Bleskový, Hromový, Chladný, Jedový, Kyselinový a Ohnivý** jsou Typy spojené s přírodními živly. Můžou je způsobovat Rizika prostředí, ale i Alchymistické produkty, mnohá kouzla a speciální Útoky mnoha nadpřirozených bytostí a netvorů.

**Nekrotický** typ se běžně pojí s Nemrtvými, temnou magií, zlými bohy a se smrtí a rozkladem. 

**Psychický** typ je spojený s duševními útoky, ať už jsou způsobeny silou vůle, nebo čirou hrůzou. 

**Zářivý** typ se pojí s čistotou, posvátností a s mocí dobrých či neutrálních bohů a jejich kněží.

**Silový** typ reprezentuje údery čisté magické energie.

Pokud pomocí jednoho efektu Zasáhneš více Cílů naráz, pak si na Zásah házíš jen jednou pro všechny Zasažené Cíle společně. Pokud si vůči více Cílům házíš více hodů na Útok, tak si Zásahy házíš zvlášť.

##### Imunita, Odolnost a Zranitelnost

Základní tři pravidla, která se k Typům útoků a zásahů váží, jsou Imunita, Odolnost a Zranitelnost vůči některému Typu útoku a zásahu:

* **Imunita** činí tvora k danému Typu ohrožení zcela netečným. Daným Typem útoku jej není možné Zasáhnout ani jinak ovlivnit.

* **Odolnost** dává tvorovi částečnou ochranu, což znamená, že se Hodnota zásahu daným Typem útoku snižuje na polovinu (a zaokrouhluje dolů jako obvykle).

* **Zranitelnost** naopak činí tvora k danému Typu ohrožení zvláště citlivým a Hodnota zásahu daného Typu se pro něj zdvojnásobí.

Platí přitom, že:

* Odolnost a Zranitelnost se započítají až po všech ostatních případných Opravách Hodnoty zásahu.

* Stejně jako Výhoda a Nevýhoda, Odolnost a Zranitelnost buď jsou, nebo nejsou – pokud je dává více zdrojů, tak se nijak nesčítají. Tvor Odolný proti nemagickým Útokům a Odolný proti ohni dostane z nemagického ohně stále polovinu Zásahu, nikoliv čtvrtinu. Pokud získáš zároveň Odolnost a Zranitelnost a není specificky řečeno jinak, vzájemně se vyruší.

##### Útok, Zásah a Zbraně

Výčet běžných Zbraní a jejich vlastností najdeš v 6. kapitole věnované Vybavení (strana 212). Zde nicméně stojí za to zmínit a zopakovat pár speciálních případů:

**Útok beze zbraně** způsobí Drtivý zásah za Opravu síly + 1 Bodů výdrže (minimálně za 1 Bod výdrže). V Útoku beze zbraně máš vždy Zdatnost.

**Boj dvěma zbraněmi:** Pokud máš v obou rukách Lehkou zbraň, můžeš při použití Akce Útok použít Bonusovou akci k provedení právě jednoho dalšího Útoku druhou Zbraní. K případnému Zásahu tohoto Bonusového Útoku si započítáš Opravu vlastnosti pouze, pokud je záporná. Pokud je tvá druhá Zbraň Vrhací, můžeš ji vrhnout a využít tak Bonusový útok k Útoku na dálku.

**Vícenásobné útoky** se vztahují stejně tak na Útoky zbraněmi na blízko, jako na Útoky střelbou nebo Vrhacími zbraněmi (pokud je máš připravené či dobře po ruce), s výjimkou Zbraní s vlastností Nabíjecí – Nabíjecími zbraněmi (typicky Kušemi) lze v jedné Akci vystřelit pouze jednou, bez ohledu na počet Útoků.

<Card header="Hod na Obranu místo hodu na Útok">

Základní pravidla jsou napsána „symetricky" – Útok se vyhodnocuje vždy stejně, bez ohledu na to, kdo na koho Útočí. Někteří Hráči ale nemají rádi trochu pasivní dojem daný tím, že je na protivníkovi, zda při svém Útoku hodí nebo nehodí jejich OČ. Mnozí PH mají naopak dojem, že když musí oni sami házet za každého protivníka, hru to trošku zdržuje. Pokud je nějaký takový dojem i ve tvé skupině, můžete nechat házet jen Hráče! Štěstí bude jen v jejich rukách a hra se o něco málo zrychlí.

Hráči své Útoky vyhodnotí běžně hodem na Útok. Při Útoku na Hráčskou postavu se ale vyhodnocení obrátí a Hráč si bude házet na Obranu:

* PH k Bonusu na Útok protivníka přičte 12, čímž získá jeho Útočné číslo (ÚČ).

* Hráč od svého OČ odečte 10 a tím získá Bonus k Obraně.

* Hráč si poté hodí 1k20 + Bonus k Obraně. Pokud hodí stejně nebo více, než je ÚČ útoku, tak se úspěšně ubrání. Pokud hodí méně, Útok ho Zasáhne.

* Hod 20 na kostce při hodu na Obranu je automatické ubránění se, bez ohledu na ÚČ.

* Hod 1 na kostce při hodu na Obranu je Kritický zásah.

Při boji dvou Hráčských postav mezi sebou se domluvte, zda chcete házet na Útok, nebo na Obranu.

**Hod proti Záchraně:** Podobně se dají otočit i Záchranné hody na stranu útočníka (Hráčské postavy). Místo toho, aby si Cíl házel na Záchranu, Hráč odečte 10 od svého SO Záchrany kouzel nebo schopností a výsledek použije jako Bonus k hodu. SO pro tento hod se naopak určí jako Bonus, který by Cíl měl ke své Záchraně, plus 12.

*Pozn.: Základní úprava by měla být +11 a – 11. Používáme +12 a – 10, protože to vychází stejně, ale je to hezčí a lépe zapamatovatelné pro Hráče, který si vždy odečte 10.*

</Card>

<Card header="Hod na Útok a na Obranu">

Hráči některých jiných RPG her mají zažité házet na Útok i na Obranu proti sobě. **Nedoporučujeme vám to.** Pokud o to opravdu stojíte, můžete, ale zvaž následující dva problémy:

Zaprvé je takové vyhodnocení o něco pomalejší, protože házíte na jednu věc dvakrát. Při jednom Útoku to až takový rozdíl není, ale ve větší bojové scéně to začne být znát.

Zadruhé a hlavně **použití dvou kostek místo jedné změní rozložení náhody a posune možné výsledky**. Pro situace, kdy potřebuješ na Zásah hodit zhruba 5–15 na 1k20 (např. Bonus k Útoku +6 a OČ 14 – potřebuješ hodit 8) to vychází stejně\*, ale u protivníků s vysokým OČ, u
nichž potřebuješ hodit na Zásah 17–19, to znamená zesílení Útoku (rozdíl je zhruba jako dostat +2 k Útoku). (Adekvátně u protivníků s nízkým OČ to způsobí zesílení Obrany, ale díky obvyklým hodnotám OČ a počtu Bodů výdrže, který protivníci s nízkým OČ většinou mají, to ve hře nedělá výrazný rozdíl.) Pro některé herní styly to nemusí být problém – dokonce to může být to, co chcete. Jen pamatujte, že se to děje a že to funguje na obě strany – tedy i proti Hráčským postavám, což nemusí potěšit Hráče Bojovníků a jiných postav s vysokým OČ.

Pokud hrajete na volitelné pravidlo o používání Manévrů jako Bonusových akcí (viz níže Manévry, rámeček Útočné manévry jako Bonusové akce), tak toto pravidlo povede k tomu, že častěji Zasáhneš a zároveň spustíš i Manévr.

Každopádně, pokud to skutečně, opravdu chcete:

* Od všech OČ odečtěte 11.

* Hod 1 na Útok znamená minutí. Je jedno, co padlo na Obranu.

* Hod 1 na Obranu znamená Zásah, pokud na Útok nepadlo také 1.

* Hod 20 na Útok znamená Kritický zásah, pokud na Obranu nepadlo také 20.

* Hod 20 na Obranu znamená ubránění se, pokud na Útok nepadlo také 20.

* Hod 20 na Útok i na Obranu znamená prostý zásah (nikoliv Kritický). Věnujte tomu nějaký hodně hezký popis – PH může přihodit i nějaký zvláštní efekt navíc.

Neříkejte, že jsme vás nevarovali.

*\*Pokud to budeš přepočítávat: pamatuj, že při hodu na Útok jde jen o to, zda Zasáhneš, nebo ne – na tom o kolik už nezáleží.*

</Card>

##### Speciální situace

Útok a Zásah můžou ovlivnit různé speciální případy. U těch je vždy uvedeno, že se tak děje a jak přesně. Některé takové časté situace ale popíšeme i zde: 

**Pokud můžeš provést více Útoků**, tak se tyto stále počítají jako jedna Akce.

**Schopnosti, které ti dávají více Akcí v Tahu**, případně dokonce více Tahů v Kole, to výslovně říkají. Pokud takovou schopnost použiješ, můžeš provést dvě Akce Útok a v každé z nich použít své Vícenásobné útoky. V jednom Tahu můžeš ale stále provést pouze jednu Bonusovou akci.

**Příležitostný útok** můžeš provést zbraní na blízko mimo svůj Tah jako Reakci, pokud se nepřítel kterého vidíš ve svém Dosahu pokusí pohnout mimo tvůj Dosah bez provedení Manévru Odpoutání. Provedeš právě jeden Útok zbraní na blízko. Příležitostný útok nelze použít proti nepřátelům, kteří tvůj Dosah opustí bez použití Pohybu (např. jsou odstrčeni, odteleportují se Kouzlem nebo se zřítí spolu s římsou, na níž zrovna stojí).

**Pokud svůj Cíl nevidíš**, ale tušíš, kde je (např. ho jen slyšíš, zrovna na tebe zaútočil, někdo tě navádí nebo ti ukazuje atp.), Útočíš na něj s Nevýhodou. 

**Pokud tvůj Cíl nevidí tebe**, máš naopak Výhodu k Útoku na něj ty.

**Pokud se s Cílem nevidíte navzájem** (ty i nepřítel jste Oslnění, bojujete ve tmě atp.), máš Výhodu i Nevýhodu, což se navzájem vyruší podle běžných pravidel pro Výhody a Nevýhody.

**Kryt** chrání před Útokem. **Poloviční kryt**, tedy takový, který zakrývá Cíl zhruba z poloviny, dává Cíli +2 k OČ a Záchranám na Obratnost. Jde např. o kus nábytku, menší zídku, úzký kmen stromu nebo tvora (spojence nebo nepřítele) stojícího v cestě. **Tříčtvrtinový kryt** dává Cíli +5 k OČ a k Záchranám na Obratnost. Může jít o padací mříž, střílnu, tlustý strom, pouze pootevřené dveře atp. **Plný kryt** Cíl před Útokem zcela chrání. Kouzla a schopnosti s plošným efektem nicméně můžou být schopné Kryt obejít nebo ignorovat (viz Kouzla s prostorovým efektem, strana 354).

**Pokud Útok mine Zakrytý cíl**, ale zasáhl by ho, pokud by Cíl nebyl v Krytu, tak Útok zasáhne Kryt. To obvykle není důležité – důležitým se to může stát, pokud je Krytem např. tvůj spojenec nebo rukojmí.

**Skrytý útočník se Útokem prozradí**, resp. prozradí svou polohu, a to i když mine. Výjimkou může být, pokud Útočíš na dálku a protivník tě vidět nemůže – i tak ale často může kvůli Útoku tvou pozici alespoň odhadnout a zaútočit zpět s Nevýhodou. 

**Dostřel** říká, jak daleko můžeš provést Útok zbraní nebo kouzlem na dálku. Pokud je Dostřel uveden jako dvě čísla, tak jde o Krátký a Dlouhý dostřel. Na Cíle vzdálenější než Krátký dostřel Útočíš s Nevýhodou. Cíle vzdálenější než Dlouhý dostřel nemůžeš zasáhnout.

**Útoky na dálku z boje na blízko**, tedy střelba a vrhání, když jsi v dosahu nepřátelského tvora, který tě vidí a není z nějakého důvodu Vyřazený (např. Stavy Bezvědomí nebo Paralyzovaný), jsou automaticky penalizovány Nevýhodou. To se týká i Útoků na dálku kouzly.

**Boj pod vodou**  je náročný. Bodné zbraně lze použít bez omezení, ale Sečné mají automaticky Nevýhodu k útoku a Drtivé nelze použít vůbec. Ze Zbraní na dálku lze použít pouze Luky a Kuše, které mají ale následující úpravu:

* Krátký luk: Dostřel 5, automatická Nevýhoda k Útoku.

* Dlouhý luk: Dostřel 10, automatická Nevýhoda k Útoku.

* Ruční kuše: Dostřel 2/4.

* Lehká kuše: Dostřel 3/6.

* Těžká kuše: Dostřel 6/12.

Tvorové se speciální Rychlostí plavání jsou uzpůsobení a zcela přivyklí pohybu pod vodou, nebo jim v něm výrazně pomáhá magie. Takoví tvorové dokážou používat bez omezení i Sečné zbraně (technika boje je odlišná, efektivita je ale stejná) a dokážou používat Drtivé zbraně s Nevýhodou. Pokud jsi zcela pod vodou, máš Odolnost vůči Ohnivým zásahům.

<Card header="Boj pod vodou v 5E">

Tato pravidla jsou lehce upravená. Původní pravidla umožňují Útočit vším včetně Řemdihů, ale dávají Nevýhodu ke všem Útokům vyjma Útoků jmenovitě Dýkou, Krátkým mečem, Oštěpem, Kopím a Trojzubcem. Tvorové s vlastní Rychlostí plavání přitom nejsou omezeni nijak. Na dálku lze Útočit všemi Zbraněmi včetně Praků či Foukaček, ale lze střílet pouze v Krátkém dostřelu zbraně a vyjma Kuší vždy s Nevýhodu. Obdobně lze nadále používat Vrhací zbraně, přičemž bez Nevýhody lze používat Síť nebo Vrhací zbraň podobnou Oštěpu (včetně Kopí, Šipky nebo Trojzubce).

Ani naše pravidla se nesnaží být realistická – spíše hledáme vlastní rovnováhu mezi představitelností, žánrovostí, přehledností a zábavností. Pokud vám to za to stojí, klidně si je upravte – např. lze zakázat Střelné zbraně úplně, Sečné a Drtivé místo Nevýhodou penalizovat tím, že Cíl získá Odolnost, je možné omezit Těžké zbraně atd. Moc to ale nekomplikuj.

</Card>

#### Manévry

Ve své Akci můžeš zkusit provést bojový Manévr. Manévr je snaha ovlivnit protivníka, aniž by na něj postava přímo provedla Útok (pokusila se jej zranit – resp. připravit o Výdrž), nebo snaha o získání bojové převahy.

Manévry dělíme na **Základní** a **Plné**, jejichž provedení stojí celou Akci, a na **Útočné**, které nahrazují jeden z Útoků v Kole. Útočné manévry se považují za formu Útoku a vztahují se na ně stejná omezení, vliv schopností a další pravidla jako na Útoky. Pokud máš v Kole více Útoků, nahradí Útočný manévr pouze jeden z nich – zbylé Útoky můžeš provést normálně, nebo místo nich můžeš provést jiný Útočný manévr.

Pokud s JaD začínáte, můžete se zpočátku omezit na Základní manévry a Plné a Útočné manévry přidat až poté, co si pravidla dostatečně zažijete – nebo prostě ve chvíli, kdy je budete potřebovat.

<Card header="Útočné manévry jako Bonusové akce">

Naopak, pokud už máte hru v krvi, můžete chtít používat Manévry více, abyste dění pořádně rozhýbali a učinili ho bohatší a zajímavější. V takovém případě můžete zavést pravidlo, že Útočné manévry lze vyhlásit spolu s Útokem jako Bonusovou akci!

Pokud vyhlásíš Útočný manévr jako Bonusovou akci, Manévr uspěje, když hodíš na Útok o 5 víc, než je OČ protivníka. Pokud hodíš Kritický zásah, Manévr uspěje bez ohledu na hozenou hodnotu.

Toto pravidlo můžete používat vždy, nebo jen v některých situacích – např. pouze ve významných bojích. Zejména se hodí při hraní Duelů nebo soubojů jeden na jednoho obecně. Můžete ho omezit i tím, že Manévr lze provést, jen pokud Hráč svou snahu smysluplně popíše – to dá větší důraz na popisy dění v boji, včetně popisů prostých Útoků a případně i obran.

</Card>

##### Uhýbání (Základní manévr)

Když se rozhodneš Uhýbat, zcela se soustředíš na svou obranu (stále můžeš využít svůj Pohyb a případně Bonusové akce a Reakce). Až do začátku svého dalšího Tahu máš Výhodu k Záchranám na Obratnost a Útoky od protivníků, které vidíš, proti tobě mají Nevýhodu.

##### Odpoutání (Základní manévr)

Když provedeš Odpoutání, nevyvoláváš po zbytek svého Tahu Příležitostné útoky. Můžeš se tak od protivníka bezpečně vzdálit nebo mezi protivníky prokličkovat, aniž by tě přitom ihned ohrozili.

<Card header="Automatické Odpoutání">

Odpoutání automaticky uspěje. Důvodem je jak herní jednoduchost a rychlost, tak usnadnění pohybu po bojišti a tím tvorba živějších a dynamičtějších bojových scén.

</Card>

##### Odtržení (Plný manévr)

Pokud se v okolí nacházejí věci, které lze převrátit, strhnout, hodit atp., můžeš je při ústupu převrátit, strhnout či hodit za sebe nebo protivníkovi přímo do cesty.

Automaticky provedeš Odpoutání. Navíc si hoď na Útok Improvizovanou zbraní proti protivníkovi (popř. na Ověření vhodné Dovednosti, pokud to situaci odpovídá více) se SO rovným protivníkově Pasivní atletice, akrobacii či vnímání (podle toho, co odpovídá lépe). Pokud uspěješ, můžeš zdarma rovnou provést Akci Běh.

##### Rozhození (Plný manévr)

Pokud se v okolí nacházejí věci, které lze převrátit, strhnout, hodit atp., můžeš je převrátit, strhnout či hodit na protivníka a tím jej Rozhodit. Hoď si proti protivníkovi na Útok Improvizovanou zbraní (popř. si hoď na Ověření vhodné Dovednosti, pokud to situaci odpovídá více) se SO rovným protivníkově Pasivní atletice, akrobacii nebo vnímání (podle toho, co odpovídá lépe).

Automaticky získáš Výhodu ke svému prvnímu dalšímu Útoku na Rozhozeného protivníka. Pokud byl předchozí Útok Improvizovanou zbraní úspěšný, tak nezpůsobí Zásah, ale zvýší rozsah tvého Kritického zásahu při prvním dalším Útoku na Rozhozeného protivníka o 2 (tj. za běžných okolností Kritický zásah nastane nejen při hodu 20, ale při hodu 18–20 na 1k20).

##### Vylákání (Plný manévr)

Svého protivníka můžeš zkusit Vylákat ke zbrklému útoku. Ve svém Tahu ustup o 1–2 sáhy (zvolený protivník proti tobě nemůže použít Příležitostný útok – ale pokud chce, může se zdarma posunout spolu s tebou, aniž by tím provokoval Příležitostné útoky) a hoď si na Charisma (Klamání) proti protivníkovu Pasivnímu vnímání.

Pokud tě protivník kterýmkoliv svým dalším Útokem až do začátku tvého příštího Tahu mine, získáš ve svém dalším Tahu ke svému prvnímu Útoku na tohoto protivníka automaticky Výhodu. Pokud byl předchozí hod na Charisma úspěšný, máš při tomto Útoku navíc +2 k rozsahu svého Kritického zásahu (tj. za běžných okolností Kritický zásah nastane nejen při hodu 20, ale při hodu 18–20 na 1k20).

##### Chycení (Útočný manévr)

Chytat můžeš pouze tvory, které máš ve svém Dosahu a kteří jsou nanejvýš o jednu Třídu velikosti větší než ty. (Pokud je tvor větší více než jen o jednu Třídu velikosti, podívej se na Manévr Lezení na tvora.) Zároveň musíš mít alespoň jednu volnou ruku.

**Chycení tvora** je Ověřením tvé Síly (Atletiky) se SO odpovídajícím tvorově Pasivní síle (Atletice) nebo Pasivní obratnosti (Akrobacii), podle jeho volby. Pokud uspěješ, tvora Chytíš a ten se stane Chyceným (Stav), čímž se jeho Rychlost sníží na nulu.

**Pokud Chytíš Ležícího tvora**, stane se Zakleknutým – jeho Rychlost klesne na nulu a získá Nevýhodu k Útokům a Záchranám na Obratnost. Útoky z jednoho sáhu na něj získají Výhodu, z větší vzdálenosti Nevýhodu.

**Únik z Chycení** vyžaduje použití Akce a úspěch v Ověření síly (Atletiky) nebo obratnosti (Akrobacie) podle volby Chyceného tvora, proti Pasivní síle (Atletice) držícího. Chycení skončí i v  případě, že se držící postava stane Otřesenou, Chycený tvor se odteleportuje nebo jsou tvorové od sebe odtržení kouzlem (např. Hromovou vlnou) atp.

**Chycení umožňuje či usnadňuje další Akce:**

* S Chyceným tvorem se můžeš pohybovat a táhnout jej (nebo nést) s sebou. Pokud tvor není alespoň o dvě Třídy velikosti menší než ty, sníží se tvá Rychlost na polovinu.

* Chyceného tvora lze další Akcí snáze Odzbrojit (Manévr).

* Chyceného tvora můžeš další Akcí Srazit (Manévr) a učinit jej tak Zakleknutým (Stav).

* Chyceného tvora můžeš další Akcí Hodit (Manévr).

* Chycený tvor ti podle úvahy PH může poskytnout Poloviční kryt (+2 k OČ) proti některým Útokům.

<Card header="Vyhodnocení Střetem">

V původním 5E se pro vyhodnocení Manévrů používají aktivní Střety – tj. obě strany si hází proti sobě. V JaD jsme pro jednoduchost a přehlednost všechna takováto vyhodnocení převedli na Pasivní ověření – vzhledem k hodnotám Bonusů to ve valné většině případů vychází stejně (viz rámeček o hodech na Útok a na Obranu výše). Pokud ale chcete, můžete si samozřejmě házet za obě strany.

</Card>

##### Hození (Útočný manévr)

Hození je speciální Manévr, který lze provést pouze s tvorem, kterého Držíš (je Chycený) a který nemá větší Třídu velikosti než ty.

Chyceného tvora odhodíš v libovolném směru až o polovinu své Rychlosti a vystavíš ho riziku Sražení (Manévr). Pokud Chyceného tvora Hodíš na jiného tvora, jsou riziku Sražení vystaveni oba.

Pokud by Hozený tvor měl v důsledku Hození někam spadnout, přepadnout, na něco se nabodnout nebo si způsobit jinou další újmu, může si hodit Záchranu na Obratnost proti tvé Pasivní síle (Atletice). Pokud uspěje, zastaví se těsně před kritickým místem (hranou propasti, stěnou plnou bodců atp.). Náraz na stěnu lze považovat za Zásah Improvizovanou zbraní (za 1k4 + tvá Oprava síly Bodů výdrže).

##### Odstrčení a Sražení (Útočné manévry)

Tvora ve svém Dosahu, který je nanejvýš o jednu Třídu velikosti větší než ty, můžeš zkusit Odstrčit nebo Srazit. Hoď si na Sílu (Atletiku) se SO odpovídajícím tvorově Pasivní síle (Atletice) nebo Pasivní obratnosti (Akrobacii) podle volby tvora. Pokud uspěješ, tvora Odstrčíš či Srazíš.

**Odstrčený** tvor se pohne o jeden sáh ve směru, který určíš (od tebe nebo do strany).

**Sražený** tvor spadne na zem a stane se Ležícím (Stav) – dokud se nepostaví, může se hýbat jen lezením a má Nevýhodu k hodům na Útok. Útoky na Ležícího tvora z jednoho sáhu mají Výhodu, z větší vzdálenosti naopak Nevýhodu.

Pokud Srazíš tvora, který je Chycený (Stav), místo Ležícím se stane Zakleknutým: jeho Rychlost se sníží na nulu a získá Nevýhodu k Útokům a Záchranám na Obratnost. Útoky na něj z jednoho  sáhu mají Výhodu, z větší vzdálenosti Nevýhodu.

##### Odzbrojení/Vyražení (Útočný manévr)

Protivníka můžeš zkusit Odzbrojit nebo mu Vyrazit z ruky to, co v ní drží. Hoď si na Útok s Nevýhodou, ale místo OČ použij jako SO Pasivní sílu (Atletiku) nebo Pasivní obratnost (Akrobacii) Cíle dle jeho volby. Pokud Cíl drží Zbraň či předmět oběma rukama, má Výhodu (jeho Pasivní hodnota vzroste o +5).

Pokud Cíl Držíš (je tebou Chycený), můžeš jej zkusit Odzbrojit bez Nevýhody. Nevýhody na Odzbrojení se můžeš zbavit i jinou kreativní Akcí (zmatením protivníka, použitím pláště či závěsů aj.).

Pokud protivníka Držíš, můžeš Vyraženou zbraň či předmět rovnou převzít. Pokud ne, spadne Zbraň či předmět na zem před protivníka. V rámci svého Tahu můžeš využít možnosti interakce s Drobným předmětem a Zbraň či předmět odkopnout či sebrat.

<Card header="Volitelné pravidlo: Oponované vstávání">

V rámci pravidel 5E je vstávání součástí Pohybu (viz Tvůj Tah v Kole – Pohyb, strana 278) a stojí polovinu Rychlosti – a nikdo ti v něm nemůže bránit. Pokud máte ve skupině dojem, že vstát v těsné blízkosti nepřítele, který tě srazil, není jen tak, můžete použít následující pravidlo:

Pokud vstáváš v Dosahu protivníka, který tě v minulém Kole Srazil nebo na tebe provedl Útok, může tento protivník použít svou Reakci, aby ti ve vstávání zkusil zabránit. V takovém případě musíš provést v rámci svého Pohybu úspěšné Ověření síly (Atletiky) nebo obratnosti (Akrobacie) proti protivníkově Síle (Atletice), jinak zůstaneš Ležící. Pokud takto použije svou Reakci více tvorů, máš ke vstávání Nevýhodu.

Zakleknutá postava, která ve své Akci na vymanění se z Držení uspěje, se zároveň může ihned postavit.

Toto volitelné pravidlo se hodí při hraní Duelů.

</Card>

<Card header="Sbírání předmětů před protivníkem">

Původní pravidla nijak neomezují možnost se před protivníkem sehnout a něco jen tak sebrat. Protože jde mezi mnoha hráči o běžně používaný postup, s nímž se počítá i v některých dalších materiálech, raději jsme základní pravidla v tomto případě neupravovali.

Pokud vám shýbání se před Odzbrojeným, ale stále bojeschopným protivníkem přijde náročné nebo nebezpečné, můžeš takovou Akci podmínit úspěšným hodem na Obratnost (Akrobacii) proti protivníkově Obratnosti (Akrobacii) nebo Moudrosti (Vnímání) podle jeho volby. Pokud selžeš, dáš protivníkovi možnost použít Reakci k provedení Příležitostného útoku nebo Útočného manévru (např. Chycení).

Vyraženou zbraň nebo předmět by stále mělo jít bez větších problémů odkopnout, popř. rozdupnout, zašlápnout atp.

</Card>

<Card header="5E a Nevýhoda k Odzbrojení">

Pravidla pro Odzbrojení jsou v 5E popsána dodatečně jen jako návrh možného řešení a neobsahují automatickou Nevýhodu. V JaD jsme Odzbrojení přenesli mezi standardní možnosti a Nevýhodu jsme přidali, abychom Odzbrojení lépe vyvážili a lépe ho provázali s ostatními Manévry.

</Card>

##### Prorážení a Prosmýknutí (Útočné manévry)

Pokud potřebuješ projít přes místo, v němž se nachází protivník, který se Velikostí neliší o více než dvě Třídy, můžeš ho zkusit Prorazit nebo se Prosmýknout. Při **Prorážení** si hoď na svou Sílu (Atletiku) se SO rovným protivníkově Pasivní síle (Atletice); pokud má jeden z vás větší Třídu velikosti než ten druhý, získá Výhodu. Při **Prosmýkávání** si hoď na svou Obratnost (Akrobacii) se SO rovným protivníkově Pasivní obratnosti (Akrobacii). Pokud uspěješ, přes protivníka Prorazíš nebo se Prosmýkneš a můžeš se pohnout přes něj. Pokud svým dalším Pohybem opustíš Dosah protivníka, kterého Prorazíš nebo se přes něj Prosmýkneš, tak tento jeden protivník nezíská možnost na tebe provést Příležitostný útok.

<Card header="Manévry v 5E">

Pro ujasnění – v původních pravidlech Manévry existují, i když nejsou označené jako Manévry, ale prostě jako samostatné typy Akcí. Nám to takto přišlo přehlednější. Některé zde uvedené Manévry nejsou v 5E uvedeny v Základní knize, ale až v té „Druhé základní knize". Zakleknutí působí jako nový Manévr, ale ve skutečnosti je jen nálepkou pro kombinaci původních stavů Ležící \+ Chycený.

Abychom umožnili udělat boje, a zejména boje jeden na jednoho, živější a zajímavější, doplnili jsme v JaD několik nových Manévrů, které v 5E nenajdeš (Rozhození, Vylákání a Hození) – jsou nicméně vytvořené podle stejné logiky jako ostatní 5E Manévry (resp. Akce) a s 5E jsou plně kompatibilní (tj. v 5E by šlo o Improvizované akce a 5E by nabízely obdobné možnosti jejich vyhodnocení, jaké jsme použili my v JaD).

Ze stejných důvodů jsme v JaD přidali i volitelnou možnost používat Útočné manévry jako Bonusovou akci – skutečně ji ale berte jako volitelnou, protože v určitých herních stylech může narušit původní rovnováhu hry.

</Card>

##### Lezení na Velké tvory (Plný manévr)

Tvory větší o dvě a více Tříd velikosti nemůžeš Chytat – můžeš na ně ale zkusit vylézt! K tomu musíš mít nejprve vhodnou situaci (místo, z něhož na tvora skočíš, možnost vrhnout se na něj zezadu atp.). 

Když máš vhodnou situaci, hoď si na Sílu (Atletiku) nebo na Obratnost (Akrobacii) se SO rovným tvorově Pasivní obratnosti (Akrobacii). Pokud uspěješ, na tvora vyšplháš – zabíráš stejný čtverec jako tvor a pohybuješ se spolu s ním. Navíc máš Výhodu k Útokům na něj. Po větším tvorovi můžeš dále šplhat. Tvor se považuje za Těžký terén.

Tvor má vůči tobě Nevýhodu k běžným Útokům. Některé Útoky (např. ocasem) ale penalizovány být nemusí a jiné (např. přiražení tvorovou plnou vahou na zeď) můžou mít i Výhodu!

Tvor tě může zkusit setřást hodem na Sílu (Atletiku) nebo Obratnost (Akrobacii) podle své volby se SO rovným tvé Pasivní síle (Atletice) nebo Pasivní obratnosti (Akrobacii) podle tvé volby. Pokud uspěje, spadneš z něj dolů. V tom případě si hoď na Ověření síly (Atletiky) nebo obratnosti (Akrobacie) se SO 15. Při úspěchu dopadneš na nohy nebo se ihned zvedneš. Při neúspěchu spadneš a staneš se Ležící (Stav). Pád z velmi velkého nebo letícího tvora může způsobit Zásah, jako jakýkoliv jiný pád (viz Nepříjemné situace, strana 271).

#### Seslání kouzla

Seslání většiny Triků a Kouzel použitelných v boji vyžaduje použití Akce, nicméně některé můžou vyžadovat Reakci nebo jen Bonusovou akci. Pokud máš více Akcí, můžeš kouzlit v každé z nich a stejně tak můžeš kouzlit zároveň za Akci i za Reakci. Pokud ale Sešleš kouzlo za Bonusovou akci, tak už nemůžeš kouzlit za Reakci a jako Akci můžeš Seslat pouze Trik. Detaily najdeš v 10. kapitole věnované magii a v popisu jednotlivých kouzel.

Kouzla, která se Sesílají déle než jednu Akci či Reakci, se zpravidla Sesílají minutu a více. To je činí v boji prakticky nepoužitelnými. Jejich případné Sesílání v boji vyžaduje provedení Akce Seslání kouzla v každém jednom Kole.

Černokněžníkovy Mystické taje jsou Sesláním kouzla a platí pro ně vše výše uvedené. Černokněžníkova Tajemná vzývání a Lovecká zakletí Lovce netvorů se nepovažují za kouzla, ale za použití schopnosti.

##### Soustředění

Některá kouzla nebo efekty schopností a magických předmětů vyžadují Soustředění – tedy trvají tak dlouho, dokud se na ně Soustředíš. Přitom platí, že:

* Naráz se můžeš Soustředit pouze na jedno kouzlo nebo jiný efekt.

* Běžné (nemagické) akce včetně Útoků a Manévrů Soustředění nijak neovlivňují.

* Pokud utrpíš Zásah, musíš uspět v Záchraně na Odolnost se SO rovným polovině Hodnoty zásahu, ale minimálně 10. Pokud neuspěješ, Soustředění je ukončeno.

* PH si může říct o Záchranu na Odolnost pro udržení Soustředění i v jiných vhodných situacích (např. když kouzlíš v bouři na Lodi a převalí se přes tebe vlna). Obvyklý SO pro taková Ověření je 10.

* Pokud ti něco zabrání v duševní aktivitě (např. smrt, Bezvědomí atp.), Soustředění automaticky skončí.

* Soustředění můžeš kdykoliv ukončit (i mimo svůj Tah), což tě nic nestojí ani tě to nijak neomezuje.

#### Běh

Akce Běh ti umožní pohnout se navíc ještě jednou o tvou Rychlost – za normálních okolností se tedy můžeš pohnout až o dvojnásobek své Rychlosti. Zdvojnásobení proveď až po započtení všech dalších případných oprav Rychlosti.

#### Schování se

V průběhu boje se můžeš pokusit schovat, pokud k tomu máš vhodnou příležitost (tj. nikoho zrovna přímo neohrožuješ, nikdo tě přímo nesleduje, popř. je okolo dým či mlha atp. – viz popis Dovednosti Nenápadnost). Pokud se ti to podaří, získáš případné další výhody, které z toho plynou (viz Útok – Speciální situace, zejména pasáže o neviditelných útočnících a o Útoku skrytého útočníka, strana 283).

#### Pomoc

Pokud se rozhodneš pomoct jinému tvorovi v jeho činnosti, dáš mu tím až do začátku tvého dalšího Tahu Výhodu. V případě pomoci s Útokem se Pomoc považuje za Plný manévr a můžeš pomoct spojenci s Útokem na tvora do jednoho sáhu od tebe, čímž mu dáš Výhodu k jeho prvnímu dalšímu Útoku.

#### Použití předmětu

Zběžnou interakci s jedním předmětem (zvednutí, puštění, shození, odkopnutí, otevření dveří atp.) lze provést jako Drobnou činnost bez nutnosti Akce, ale komplikovanější činnosti, použití složitějších nástrojů nebo interakce s větším množstvím předmětů Akci vyžadují.

#### Hledání

Svou Akci můžeš použít ke zorientování se v chaotické situaci nebo ke snaze najít v okolí něco nebo někoho konkrétního. PH ti přehledným způsobem popíše detaily okolního dění. V některých případech může Hledání vyžadovat hod na Moudrost (Vnímání) nebo Inteligenci (Pátrání).

#### První pomoc

Pokud tvůj spojenec nebo jiný tvor ztratil všechny Body výdrže, leží v Bezvědomí na zemi a hází si Záchrany proti smrti, můžeš ho zkusit zachránit. Hoď si na Moudrost (Lékařství) se SO 10. Pokud uspěješ, tvor je Stabilizovaný – nemusí si házet Záchrany proti smrti, dokud neobdrží další Zásah. Pokud neobdrží další Zásah a ani ho nikdo neléčí, obnoví si po 1k4 hodinách jeden Bod výdrže.

#### Příprava / Odložení akce

Někdy se stane, že nechceš jednat ve svém Tahu (resp. pořadí v Iniciativě), ale až v návaznosti na Akci někoho jiného, nebo v momentě, kdy nastane nějaká událost. Jinými slovy – budeš si přát provést svou Akci až jako svou Reakci. Můžeš.

Jmenuj něčí Akci nebo popiš událost, která má tvou Odloženou akci spustit. Odloženou akci můžeš provést těsně před, nebo těsně po této události – nebo se můžeš rozhodnout ji nakonec neudělat.

Pamatuj, že v Kole máš pouze jednu Reakci. Pokud ji použiješ dříve, než svou Odloženou akci, tak Odloženou akci ztratíš. Použití Odložené akce Reakci spotřebuje a v Kole už nemůžeš udělat žádnou jinou. **Odložení kouzla** funguje lehce odlišně – kouzlo fakticky Sešleš přímo ve svém Tahu (tj. vždy dojde k utracení Pozice kouzla) a poté jej držíš Připravené „na špičkách prstů" – v momentě, kdy se naplní podmínky Odložení, jej pak jako Reakci můžeš vypustit. Odložení kouzla vyžaduje Soustředění mezi Sesláním (tvým Tahem) a Vypuštěním (Reakcí). Pokud tedy Udržuješ jiné Kouzlo, musíš pro Odložení kouzla efekt starého kouzla ukončit. Pokud tě mezi tvým Tahem a tvou Reakcí někdo Zasáhne, musíš si hodit Záchranu ke zjištění, zda Soustředění udržíš. Pokud neuspěješ, kouzlo se bez účinku rozplyne.

### Výdrž a Zranění 

Výdrž představuje kombinaci fyzických a duševních rezerv, vůle žít a čiročirého štěstí. Čím větší máš Výdrž, tím víckrát dokážeš z posledních sil těsně uhnout, překonat bolest a odrazit další tvrdý útok nebo se udržet v boji navzdory hrůze ze smrtelné rány, která tě jen úplně náhodou o vlas minula. Zásah a související ztráta Bodů výdrže tedy obvykle neznamenají zranění, ale právě rostoucí stres, únavu, vyčerpání a vršící se fyzické opotřebení, jako jsou křeče, natažené svaly, zhmožděniny, ale (zejména pro potřeby Jedů) i povrchová seknutí, škrábance atp.

<Card header="Protivníci, Zásahy a smrt">

Zde uvedená pravidla používáme v plném rozsahu pro Hráčské postavy a případně pro jiné významné protivníky a postavy v příběhu. U méně důležitých postav a nestvůr bývá zvykem popisovat i větší Zásahy jako skutečná zranění a při snížení jejich Výdrže na nulu o jejich osudu prostě nechat rozhodnout PH.

</Card>

#### Dočasné body výdrže

Některá kouzla a schopnosti dokážou propůjčit Dočasné body výdrže. Ty reprezentují jednorázové dodání motivace a odvahy, posílení morálky a propůjčení nových sil. Dočasné body výdrže je potřeba sledovat odděleně od těch obvyklých, protože:

* Dočasné body výdrže jsou nezávislé na tvém Maximu výdrže.

* Při Zásahu přijdeš přednostně o Dočasné body výdrže.

* Pokud je nevyčerpáš nebo nezmizí po uplynutí doby uvedené u kouzla či schopnosti, které ti je dodaly, zmizí Dočasné body výdrže při dalším Dlouhém odpočinku.

Dočasné body výdrže z různých zdrojů nelze sčítat ani je obnovovat pomocí Kostek obnovy nebo jiných efektů. Pokud máš Dočasné body výdrže a obdržíš nové, musíš se rozhodnout, které z nich si necháš a které propadnou.

Dočasné body výdrže chrání před ztrátou Bodů výdrže, ale nejsou to Body výdrže a nelze je s běžnými Body výdrže nijak sčítat. Dočasné body výdrže nijak neovlivní kouzla ani schopnosti, které jsou vázané na množství Bodů výdrže, ale která Body výdrže neubírají (např. Kouzla Spánek, Barevná sprška nebo Slovo moci „zabij").

Dočasné body výdrže neproberou k vědomí ani nestabilizují postavu s nula Body výdrže. Stále ji ale můžou ochránit před novými Zásahy (tj. dokud nejsou vyčerpány, Zásahy jí nezpůsobují neúspěch v Záchraně před smrtí – viz níže).

#### Nula Bodů výdrže – Vyřazení

Když tvá Výdrž klesne na nulu, tak už toho prostě bylo příliš – o jeden úder víc, o jeden šťastný únik méně, než postava dokázala zvládnout. Když tvá Výdrž klesne na nulu, tahle rána už skutečně dopadla a z boje tě Vyřadila. Co přesně to znamená, záleží na několika okolnostech:

**Zásah tě na místě zabije**, pokud by ti dokázal snížit Výdrž na – Maximum výdrže. Jinými slovy: na místě zemřeš, pokud Zásah sníží Výdrž na nulu a stále by z něj zbývalo stejně nebo více, než je tvé Maximum výdrže.

**Příklad:** *Pokud máš Maximum výdrže 15, zásah za 30 Bodů výdrže tě ihned zabije. Pokud máš Maximum výdrže 15 a zbývá ti 5 Bodů výdrže, zabije tě namístě zásah za 20 Bodů výdrže.*

**Pokud tě protivník nechce zabít**, může se ihned po způsobení Zásahu rozhodnout poslat tě pouze do Bezvědomí. Postava padne na nula Bodů výdrže a je v Bezvědomí (Stav), ale považuje se za Stabilizovanou (a tedy si nehází Záchrany před smrtí). 

**Pokud namístě nezemřeš, ale protivník tě nešetří**, skončíš právě s nula Body výdrže a padneš do Bezvědomí (Stav). Stále jsi v ohrožení života! V každém svém dalším Tahu si musíš hodit na Záchranu před smrtí.

**Vyřazení** může někdy nastat i za jiných okolností. Obecně pod tím chápeme libovolnou situaci, která postavě zabrání jakýmkoliv způsobem zasahovat do dalšího dění a cokoliv ovlivňovat nebo vnímat (typicky může jít např. i o prosté Bezvědomí nebo hluboký magický spánek).

##### Záchrana před smrtí

Pokud tě Zásah pošle na nula Bodů výdrže, aniž by tě namístě zabil a aniž by se tě protivník snažil ušetřit, jsi v ohrožení života. V každém svém Tahu hoď 1k20 a nic nepřičítej. Pokud padne:

* 20: obnovíš si jeden Bod výdrže, probereš se a hrozba smrti pomine.

* 10–19: poznamenej si jeden úspěch.

* 2–9: poznamenej si jeden neúspěch.

* 1: poznamenej si dva neúspěchy.

Třetí úspěch tě Stabilizuje, avšak při třetím neúspěchu zemřeš. Pokud si házíš Záchrany před smrtí a obdržíš Zásah, místo ztráty Výdrže si poznamenáš jeden další neúspěch. Při Kritickém zásahu dva neúspěchy. Zásah s hodnotou tvého Maxima výdrže či větší tě ihned zabije.

##### Pomoc a Stabilizace

Pokud máš nula Bodů výdrže a jsi v Bezvědomí, jakýkoliv efekt, který ti obnoví alespoň jeden Bod výdrže, tě ihned probere a zachrání tě před hrozbou smrti. Jakákoliv postava může věnovat jednu Akci snaze o tvou Stabilizaci – hodí si na Moudrost (Lékařství) se SO 10 a pokud uspěje, Stabilizuje tě.

Pokud je postava Stabilizovaná, ale s nula Body výdrže, a něco jí způsobí další Zásah, musí si začít házet na Záchrany před smrtí znovu od začátku.

Pokud postava přežije Záchrany před smrtí (stane se Stabilizovanou), aniž by ji někdo ošetřil nebo obnovil Body výdrže jiným způsobem, probere se s jedním Bodem výdrže po 1k4 hodinách.

#### Obnova Bodů výdrže

Ztracené Body výdrže si můžeš obnovit Odpočinkem a utracením (hozením) Kostek obnovy tak, jak je u Odpočinku uvedeno. Stejný efekt dokážou spustit i některé schopnosti, Kouzla a Lektvary.

Vždy dávej pozor, zda schopnost umožňuje utracení Kostek obnovy bez nutnosti Odpočinku (tedy umožní ti rychle obnovit síly, ale z tvých vlastních rezerv, a pokud už žádné nemáš, nic ti nepřinese), nebo zda skutečně dokáže obnovit Výdrž sama o sobě, bez utracení tvých Kostek obnovy.

Tvorovi, který zemřel, není možné Výdrž obnovit. Pokud někdo zkusí na mrtvého tvora použít Kouzlo, schopnost či Lektvar, které obnovují Body výdrže, jejich efekt automaticky selže – oživení mrtvého tvora je možné pouze pomocí velmi mocných Kouzel (pokud taková ve vašem světě existují).

Nikdy nemůžeš mít více Bodů výdrže, než je tvé Maximum výdrže. Toto omezení lze obejít pouze pomocí Dočasných bodů výdrže, které fungují odlišně.

<Card header="Názvy Léčivých kouzel">

V prvních edicích 5E fungovala hra odlišně a ztráta Výdrže skutečně znamenala zranění, čemuž odpovídaly i názvy Kouzel, Lektvarů a schopností, které Výdrž obnovovaly. A zatímco chápání Výdrže se během 40 let a pěti edic hry postupně zcela změnilo, názvy Kouzel z tradice zůstaly. Máme tedy Léčivé lektvary a Kouzla jako Léčivé slovo nebo Zhoj zranění, která ve skutečnosti neléčí zranění (minimálně ne nutně, viz níže), ale která „jen" obnovují ztracené Body výdrže.

Přemýšleli jsme o tom, že tyto názvy pro JaD adekvátně upravíme. Bohužel by to ale vytvořilo příliš velký rozdíl mezi JaD a 5E, což by ztížilo použití JaD spolu s materiály pro 5E, stejně jako porozumění mezi hráči s příručkou JaD a hráči s příručkou 5E. Přístup k Léčení Zranění (stejně jako hraní Zranění samotných) pravidla přímo neřeší a je především na dohodě ve tvé skupině. Bez ohledu na názvy Kouzel měj v paměti, že zhojení skutečných Zranění, zejména těch závažných, může vyžadovat Kouzla vyšších Stupňů, případně obnovení určitého počtu Bodů výdrže naráz.

</Card>

<Card header="Smrtelnost pravidel">

Různé skupiny preferují různou míru reálného ohrožení Hráčských postav – výchozí pravidla však můžou být jen jedna.

Pokud vám přijde, že jsou postavy na prvních Úrovních až příliš křehké nebo až příliš odevzdané náhodě, můžete jim dát do začátku více Výdrže. Ideální způsob je prostě jim „propůjčit" Maximum výdrže ze 2. nebo možná i 3. Úrovně. Maximum výdrže se jim pak začne dál zvyšovat až na příslušné další Úrovni.

Maximum výdrže ovlivní, kolik toho postava snese, než je Vyřazena a ohrožena na životě. To není nutně totéž, jako jaká je smrtelnost vaší hry. Systém Záchran proti smrti dává při Vyřazení postavě, které nikdo nepomůže, o něco více než poloviční šanci na přežití. Pomoc v rámci jedné Akce (\~ 6 vteřin) se SO 10 samozřejmě není realistická první pomoc – ale je to zábavné pravidlo, které do hry vnáší další taktický prvek a rozhodnutí pro ostatní, zda a kdy postavě skočí na pomoc. SO Záchran proti smrti můžete změnit a tím smrtelnost hry výrazně ovlivnit – pozor ale na to, že u vícenásobných hodů je šance na konečný úspěch velmi citlivá i na malé změny SO.

Preference ohledně smrtelnosti hry jsou mezi skupinami hodně rozdílné a není na škodu to se spoluhráči probrat před hrou. Pravidla lze snadno upravit, ale než po nějaké možnosti skočíte, vždy si nejprve ujasněte, co je cílem – zda taktika (herní volby), nebezpečí (hrozba každého boje), příběhovost (vztah smrti postavy k významným scénám), drama (vztah smrti postavy k Hráčským rozhodnutím) atp. Pár jednoduchých úprav, které lze provést, najdeš v následujícím výčtu. Vymyslet lze i mnohé další, popř. se můžeš porozhlédnout v komunitě JaD/5E hráčů na internetu.

* Standardem inteligentních nepřátel, kteří nejsou nestvůry, je protivníka ušetřit.

* Pád na nula Bodů výdrže je „poslední záchrana" za cenu Vyřazení. Postava je Vyřazená, ale Stabilizovaná – Záchrany před smrtí spustí až další Zásah.

* ... viz předchozí bod, ale Kritický zásah dokáže spustit Záchrany před smrtí ihned.

* Smrtelné scény: Smrt hrozí, jen když to PH oznámí na začátku scény (nebo poté, co ve scéně nastane nějaký dramatický zvrat) – ve zbylých nehrozí vůbec nebo platí mírnější pravidla.

* Z posledních sil: Postava s 0 Body výdrže není ihned v Bezvědomí. Každé selhání v Záchraně proti smrti jí způsobí Stav: z Ležící se stane Otřesenou – a až pak mrtvou. Hráč může rozhodnout, že postava padne do Bezvědomí a stane se tak Stabilizovanou.

* Volba: Při pádu na nula Bodů výdrže je postava v bezpečí. Hráč se může rozhodnout obnovit si Úroveň (nebo jiné množství) Bodů výdrže a v boji zůstat – ale vystavit se tak riziku smrti.

* Osud: Každá postava má popsanou obecnou situaci spojenou s jejím příběhem, osobností či motivací, v níž jí hrozí smrt (např. „když bráním nevinné" nebo „když bojuji proti Elfům" atp.). Tuto podmínku musí PH schválit jako dostatečně širokou.

* Na smrt postavy stačí jen dva nebo jeden neúspěch v Záchraně před smrtí – nebo dokonce nastane automaticky při pádu na nula Bodů výdrže. Toto je drsné pravidlo, ale může se dobře kombinovat s variantami, v nichž smrt postavy spouští hráč, ať už nepřímo (Osudem), nebo přímo (Volbou).

</Card>

<Card header="Okamžitá zabití">

U tvorů s velkým množstvím Bodů výdrže JaD neumožňují jejich rychlé zabití – což je záměr. Přesto jejich zabití jednou ranou může někdy dávat smysl a být herně zábavné – když někoho přepadneš ve spánku nebo ze zálohy atp.

V takových případech může PH umožnit vynásobit způsobený Zásah Nebezpečností tvora (min. 2x), nebo jeho Zdatnostním bonusem, pokud Nebezpečnost nemá.

Toto pravidlo by mělo být vyhrazeno pro skutečně jednoznačné případy – prosté útoky zezadu nebo z Překvapení, ale bez větší přípravy, řešte prostě Výhodou.

</Card>

#### Zranění (volitelná pravidla)

Základní pravidla JaD nijak neřeší možná Zranění, která se postavě můžou přihodit – řeší pouze Výdrž postavy do jejího Vyřazení a následně riziko její smrti. Důvod je prostý – JaD následují žánr epické fantasy a mýtických příběhů, v nichž hrdinové málokdy utrží Zranění, která by je provázela delší dobu – ať už jde o skutečné mýty, novodobou fantasy literaturu, nebo moderní filmy a seriály. I pokud se taková Zranění objeví, jsou často hlavně pro efekt a postavu příliš neomezují, což lze bohatě pokrýt v rámci popisů (a věrným odehráním případně získat Inspiraci). Prostě – hrdinové bojují, dokud nejsou Vyřazeni – a pokud jsou, probírají se v zajetí, v péči svých spojenců, nebo sami, zničení a zapomenutí v hromadě těl na opuštěném bojišti. Alternativou je smrt, která se pojí s výrazným momentem příběhu, nebo naopak přichází náhle a nečekaně.

Nicméně existují žánry, do nichž výrazná Zranění a s nimi spojené oslabení patří, a existují skupiny, které taková pravidla ve své hře preferují. Zde najdeš několik možností, jak hrát taková „skutečná" Zranění v JaD. Každá z nich následuje odlišnou příběhovou a herní logiku, takže než si některou variantu vyberete (nebo i upravíte), je dobré si ujasnit, co od pravidel pro Zranění vlastně příběhově a herně očekáváte. (Také je dobré mít už systém trochu vyzkoušený a tušit, co to může ve hře reálně udělat.)

#### Obecná pravidla pro Zranění

Ať už se případně rozhodnete pro kteroukoliv možnost, tak vždy platí, že:

* Použití Inspirace potlačí efekt Zranění pro celý Tah, případně pro celou Reakci.

* Pokud efekt postavu připraví o Tah, Akci nebo Reakci, Hráč se může rozhodnout použít Inspiraci, aby je získal zpátky.

* Pokud Zranění postavu Vyřadí (aniž by měla nula Bodů výdrže), použití Inspirace jí umožní v daném Tahu jednat, a to i pokud byla v Bezvědomí – na okamžik se probere a provede svůj hrdinský Tah, než opět odpadne.

Ve všech třech případech postava získá i běžný přínos Inspirace, tedy Výhodu k jednomu hodu.

* Po každém utrženém Zranění postavě vždy zůstane Jizva. Jizvu si zapiš na kartu postavy jako památku toho, co postava přežila.

Všechny níže uvedené varianty pravidel pro Zranění se soustředí především na mechanický efekt Zranění – zraněnou část těla, popř. typ Zranění uvádí pouze orientačně (a není problém je změnit, pokud ti to bude dávat smysl). Jaké Zranění postava konkrétně utrpěla, určete sami podle okolností, jako jsou použité Zbraně, popisy Útoků a obran a případně očekávaná dlouhodobost Zranění. Pamatuj, že není nutné hned lámat kosti a vybodávat oči – vykloubené rameno či vyhozené obratle, silné zhmožděniny a natažené, rozdrcené či natržené svaly, nalomené kosti a další možnosti můžou jako popisy Zranění posloužit stejně, možná i lépe. Pamatuj také, že Zranění nemusí nutně odpovídat svému původu – mohlo vzniknout i při uhýbání, pádu, křečovitou obranou aj.

<Card header="Zranění v 5E">

5E Zranění neřeší – ze stejných důvodů, které jsou uvedeny v textu výše. Ve své Druhé základní knize obsahují nástřel možných pravidel pro konkrétní Zranění, ta jsou však jen volně načrtnuta a odlišná od detailnějších pravidel popsaných zde v JaD. V každém případě používání Zranění učiní boj o něco nebezpečnější, než je v základu.

</Card>

#### Bojová zranění

Podle této varianty pravidel může Zranění nastat přímo při boji a to bez ohledu na aktuální stav Výdrže – dobrý nebo šťastný Zásah prostě projde skrz. Postavu sice nevyřadí (hned), ale Zraní ji a oslabí. Bojová zranění jsou především o dění v dané scéně, o nevypočitatelnosti bojových situací, o nečekaném vývoji soubojů a nutnosti se m u takticky přizpůsobit. Jakmile scéna skončí a postava má možnost si rány ošetřit, jejich následky rychle pominou – nic ti ale samozřejmě nebrání dřívější Zranění ještě nějakou dobu dále připomínat a zapojovat do popisů (např. jako zdůvodnění neúspěchu).

**Kdykoliv obdržíš Kritický zásah** nebo na kostce hodíš 1 na Záchranu před efektem, který způsobuje Zásah, hoď si Záchranu na Odolnost se SO 15. Při úspěchu se Zranění vyhneš, při neúspěchu si hoď 1k10 a podívej se do tabulky uvedené níže.

**Bojové zranění se vyléčí** na konci dalšího Krátkého odpočinku, pokud postavu do té doby někdo úspěšně Ošetří (hod na Moudrost (Lékařství) se SO 10 a spotřebování jedné Dávky Léčitelské soupravy) nebo pokud na ni použije uzdravující Kouzlo či Lektvar. Pokud se tak nestane, uzdraví se Bojové zranění na konci dalšího Dlouhého odpočinku.

<Card header="Změna zdroje Zranění">

Zaprvé, SO 15 činí hrozbu Zranění velmi reálnou při každém Kritickém zásahu, což odráží nebezpečnost jakékoliv bojové situace. Pokud chcete, aby riziko Zranění bylo přítomné, ale ne až tak hrozivé, můžeš SO snížit na 10 – to nicméně na vyšších Úrovních umožní mnoha postavám automaticky uspět. Pokud se tomu chceš vyhnout, nemusíte do tohoto hodu počítat Zdatnost v Záchraně – nebo ho stejně jako Záchranu před smrtí můžete oprostit od Bonusů zcela a nechat to jen na prosté náhodě. Čistá náhoda ale zase může herně vystavit více Zraněním Bojovníky a Barbary, kteří často stojí v první bojové linii a dostávají nejvíce Zásahů (a tím i Kritických zásahů).

Zadruhé, Kritický zásah je jednoduchá a nabízející se situace, která může Zranění vyvolat. Není ale jediná možná. Zranění může hrozit v momentě, kdy postavě klesne Výdrž pod polovinu Maxima. Nebo když jediným Zásahem ztratí více než polovinu Výdrže. Každá taková možnost funguje trochu odlišně, dá boji jiné vyznění a jinak ovlivní jeho taktiku. Možnosti pracující se ztrátou Výdrže je dobré spojit s navýšením Výdrže na prvních Úrovních.

Zranění může vzniknout i volbou Hráče! Např. kdykoliv, kdy postavě klesnou Body výdrže na nula, se Hráč může rozhodnout přijmout místo toho Zranění a zachovat si jeden Bod Výdrže (nebo, pokud vám to přijde málo, třeba tolik, kolik je Úroveň postavy).

A nakonec, pokud o Bojová zranění stojíte, ale přijdou vám až moc silná, můžeš zrušit běžný efekt Kritického zásahu a možností vzniku Zranění jej nahradit.

</Card>

<Card header="Bojová zranění protivníků">

Sledovat Bojová zranění i pro slabší protivníky může být zejména ve velkých bojích značně zdržující a nijak zvlášť zábavné. Slabší protivníky může Zranění prostě definitivně Vyřadit. Nebo u nich můžeš použít pravidla pro Jednotnou nevýhodu popsaná dále u pravidel pro Drsná zranění.

</Card>

<Card header="Cílené útoky">

Jakmile se začne mluvit o Zraněních, někoho brzy napadne provést Cílený útok, který se Zranění snaží přímo způsobit. Na rovinu - není to něco, na co by byl bojový systém JaD stavěný. V JaD předpokládáme, že se bojovníci neustále snaží navzájem zranit, ale schopnosti protistrany a okolnosti jim to nedovolují (minimálně dokud se jim nepodaří Kritický zásah nebo dokud protivníka nevyřadí vyčerpáním jeho Výdrže), a že protivníci jsou natolik schopní a bojové situace jsou natolik chaotické a nepřehledné, že si útoky nelze příliš vybírat a postava musí vzít zavděk tou příležitostí, která se zrovna naskytne - ostatně Kolo reprezentuje zhruba 6 vteřin, což je určitě víc než jen jedno mávnutí zbraní. Nicméně, pokud byste opravdu chtěli, nebo pokud to někdy bude dávat ve hře smysl a budeš to potřebovat nějak vyhodnotit, tak nejlepší (možná ale spíš nejméně špatný) způsob, jak to udělat, a příliš přitom nenarušit rovnováhu hry, je tento:

**Cílený útok (Plný manévr):** Můžeš se rozhodnout obětovat své šance na Zásah výměnou za snahu využít konkrétní bojové příležitosti - nebo si takovou vynutit. Hoď si na Útok jako obvykle. Pokud uspěješ, místo Zásahu donutíš protivníka provést Záchranu na Odolnost se SO odpovídajícím tvé Hodnotě síly nebo obratnosti (podle tvé volby). Pokud neuspěje, utrpí Zranění. Přitom platí, že:

* Zranění určíš ty. Hoď si dvakrát a vyber, který hod se použije.
 
* Pokud máš k Cílenému útoku Výhodu díky předchozí přípravě (Akci, situaci), která to ospravedlní (např. se Cíli vplížíš do zad, tvůj spojenec jej chytne a přidrží atp.), můžeš Zranění vybrat přímo bez hodu.

* Pokud hodíš Kritický zásah, tak protivníkovi navíc ubereš Body výdrže jako při běžném Zásahu.

</Card>

###### Tabulka Bojových zranění

| k10 | Bojové zranění |
| :-: | --- |
| 1 | **Noha / kotník / koleno.** Jakýkoliv pohyb (i vynucený) o více než jeden sáh bez opory (berlí, spojence) si vyžádá Záchranu na Odolnost se SO 15 (Běh dává Nevýhodu a nelze při něm mít oporu). Při neúspěchu spadneš a staneš se Ležící. Máš Nevýhodu k Akcím vyžadujícím pohyb (lezení, skákání, Akrobacie atp.) a k Záchranám na Obratnost. |
| 2 |  **Stehna / kyčle / boky.** Tvá Rychlost klesne na polovinu. Máš Nevýhodu k Útokům při boji na blízko a provedení Akce Běh vyžaduje Záchranu na Odolnost se SO 15. |
| 3 | **Břicho / hrudník.** Na začátku každého Tahu si hoď Záchranu na Odolnost se SO 15. Při neúspěchu přijdeš o svou hlavní Akci (ale stále můžeš použít Bonusovou akci, a to i pokud je její provedení jinak podmíněno provedením běžné Akce, kterou jinak můžeš provést – např. Útok druhou Zbraní, když držíš dvě Zbraně). |
| 4 | **Velmi bolestivé zranění.** Na začátku každého svého Tahu si hoď Záchranu na Odolnost se SO 15. Pokud neuspěješ, ztrácíš až do svého dalšího Tahu Bonusovou akci a Reakci. |
| 5 | **Vyražený dech / šok.** Automaticky ztrácíš Akci a Bonusovou akci v příštím Tahu. Na začátku každého dalšího Tahu si hoď Záchranu na Odolnost se SO 15 – při úspěchu efekt skončí. Do té doby nemůžeš používat ani Reakci. |
| 6 | **Záda / bolestivé vnitřní zranění.** Tvá Rychlost klesne na polovinu a získáš Nevýhodu k Ověřením obratnosti (včetně hodu na Iniciativu), k Záchranám na Obratnost a k Útokům Vrhacími, Střelnými a Vytříbenými zbraněmi. |
| 7 | **Ramena / hrudní a klíční kost.** Nevýhoda v Ověřeních síly, Záchranách na Sílu a v hodech na Útok (vč. Zbraní na dálku a Vytříbených zbraní). Každý další Zásah je navíc bolestivější, což ti při Zásahu dává Nevýhodu na hody na udržení Soustředění. |
| 8 | **Ruka / zápěstí / paže / rameno.** Nemůžeš používat ruku. Upustíš to, co v ní držíš (Obouruční zbraň udržíš v druhé ruce, ale nemůžeš ji používat). Pokud toto Zranění nastane podruhé, pak nemůžeš používat ani druhou ruku. |
| 9 | **Obličej / čelo / oko / hlava.** Otok, krev nebo otřes omezí tvé vidění. Máš Nevýhodu ke Vnímání, Pasivnímu vnímání a k Útokům na dálku. Útoky na dálku proti tobě mají Výhodu. |
| 10 | **Otřes mozku.** Přeřadíš se na konec Iniciativy a v dalších scénách budeš mít na Iniciativu Nevýhodu (Nevýhodu k Iniciativě získáš, i pokud používáte Kostky iniciativy). Získáš Nevýhodu k Ověřením inteligence, moudrosti a charismatu. Máš Nevýhodu k Útokům kouzly, tebou Zasažení tvorové získají Výhodu k Záchranám před tvými kouzly a máš Nevýhodu k hodům na udržení Soustředění. |

<Card header="Rychlost léčení">

Rychlost léčení se řídí nastavením Odpočinků (viz rámeček na str. 258). Jejich oslabení a ztížení přístupu k nim povede k trvalejším Zraněním, které při variantě Přetrvávajících nebo Drsných zranění mohou s postavou zůstat přes týden nebo i přes měsíc.

Zlomené kosti, vnitřní zranění a rozsáhlé sečné či bodné rány se ve skutečnosti léčí dlouhé měsíce. Mít postavu zraněnou dlouhé měsíce příběhového času by nebylo příliš zábavné – ber to v úvahu, pokud budeš dobu léčení měnit, ať už skrze úpravu Odpočinků nebo změnou podmínek uzdravení (což platí pro všechny zde uvedené varianty pravidel pro Zranění). Velmi dlouhé přirozené Léčení by případně mělo být možné urychlit magicky. Všimni si také, že všechna Zranění jsou popsána velmi obecně a rámcově – je to tak mimo jiné i proto, aby byla tvárná jak co do situace a okolností svého vzniku, tak zejména co do doby a způsobu uzdravování.

</Card>

#### Přetrvávající zranění

Podle této varianty pravidel může Zranění nastat při Vyřazení postavy, tedy při jejím pádu na nula Bodů výdrže. Jde o následky, které hrozí, když postava dostane skutečný zásah, který ji srazí. Přetrvávající zranění jsou především o tom ukázat a zdůraznit, že boj je nebezpečný, o oslabení postavy v důsledku souboje do budoucna a o protažení jeho následků do dalších částí příběhu. Uzdravit Přetrvávající zranění proto vyžaduje více úsilí a trvá to výrazně delší dobu.

**Kdykoliv padneš na nula Bodů výdrže** a probereš se zpět, hoď si Záchranu na Odolnost se SO 15. Pokud ti na Záchranu před smrtí padly dva neúspěchy, házíš s Nevýhodou. Při úspěchu se Zranění vyhneš, při neúspěchu si hoď 1k10 a podívej se do tabulky uvedené níže.

**Přetrvávající zranění se vyléčí** na konci Dlouhého odpočinku, který už započneš s plnou Výdrží, se všemi Kostkami obnovy, bez Únavy a pouze poté, co tě někdo důkladně ošetří (hod na Moudrost (Lékařství) se SO 15 a spotřebování jedné Dávky Léčitelské soupravy), nebo na tebe použije uzdravující Kouzla či Lektvary, které ti obnoví alespoň deset Bodů výdrže. Přetrvávající zranění lze také odstranit Kouzly či Lektvary, které ve svém popisu přímo uvádí odstranění Zranění či jiných efektů (např. Regenerace nebo Uzdrav; Kouzla, která pouze obnovují Výdrž, nestačí).

###### Tabulka Přetrvávajících zranění

| k10 | Přetrvávající zranění |
| --- | --- |
| 1 | **Zranění nohy.** Tvá Rychlost klesne na polovinu. Při Pohybu světem máš o dva Body pohybu na den méně. Akce Běh vyžaduje úspěšnou Záchranu na Odolnost se SO 15. |
| 2 | **Rozdrcené/namožené svaly / seknutí.** Máš Nevýhodu k Ověřením síly a hodům na Útok (včetně Útoků zbraněmi na dálku a Vytříbenými zbraněmi). |
| 3 | **Chronické krvácení / vnitřní zranění.** Získáš jeden Stupeň únavy. Nemůžeš mít méně, než jeden Stupeň únavy a máš Nevýhodu ke všem hodům, které ti můžou Únavu způsobit. Při Krátkém odpočinku můžeš utratit pouze polovinu Kostek obnovy. |
| 4 | **Zanícení / otrava krve.** Máš Nevýhodu k Ověřením odolnosti a Záchranám na Odolnost. K použitým Kostkám obnovy si počítáš polovinu kladné, nebo dvojnásobek záporné Opravy odolnosti. |
| 5 | **Bolestivé zranění.** Dlouhý odpočinek ti obnoví pouze čtvrtinu Kostek obnovy a žádné Body výdrže (stále při něm můžeš ztracenou Výdrž obnovit utracením Kostek obnovy). |
| 6 | **Zranění zad.** Tvá Nosnost (všechny její Stupně) klesne na polovinu a máš Nevýhodu k Akcím vyžadujícím zvedání, tahání, přetahování a šplhání a k Dovednosti Akrobacie. |
| 7 | **Zranění kloubu / hrudních kostí.** Máš Nevýhodu k Ověřením obratnosti (včetně Útoků na dálku a Vytříbenými zbraněmi a hodu na Iniciativu) a k Záchranám na Obratnost. |
| 8 | **Zranění obličeje / očí.** Otok, krev nebo otřes omezí tvé vidění. Máš Nevýhodu ke Vnímání, Pasivnímu vnímání, hodům na Iniciativu a k Útokům na dálku. |
| 9 | **Otřes mozku.** Máš Nevýhodu k Ověřením a Záchranám spojeným s Inteligencí a Moudrostí (vč. Pasivního vnímání), k Akcím vyžadujícím dlouhodobou pozornost a k udržení Soustředění. Pokud je Inteligence nebo Moudrost tvou Sesílací vlastností, máš Nevýhodu k Útokům kouzly a tvé Cíle mají Výhodu k Odolání tvým kouzlům. |
| 10 | **Psychické trauma.** Máš Nevýhodu k Ověřením charismatu, k Dovednosti Vhled a na Vnímání související s inteligentními tvory. Pokud je Charisma tvou Sesílací vlastností, máš Nevýhodu k Útokům kouzly a tvé Cíle mají Výhodu k Odolání tvým Kouzlům. |

<Card header="Jiné zdroje Zranění">

Pád na nula Bodů výdrže je opět jednoduchá a nabízející se situace a lze zvolit i jinou – pro Přetrvávající zranění by ale měla vždy nějak souviset s Vyřazením postavy. Lze použít např. selhání v Záchraně před smrtí (což zvýší tlak na to, aby postavě někdo pomohl co nejdříve), nebo třeba Vyřazení, při němž velká část Zásahu propadne (slabší varianta okamžité smrti – např. pokud postava padne na nula Bodů výdrže a ze Zásahu pořád zbývá stejně nebo více, než je polovina Maxima výdrže postavy, nebo více, než je dvojnásobek její Úrovně).

I u Přetrvávajícího zranění lze snížit SO na 10, ale protože se Přetrvávající zranění váže k Vyřazení postavy, což je méně náhodná a poměrně výrazná událost, je zpravidla lepší nechat 15, jinak bude hrozit, že Zranění do hry ani pořádně nevstoupí.

</Card>

#### Drsná zranění

Pokud stojíte o kombinaci předchozích dvou možností, tedy o Zranění, která můžou nastat v průběhu boje a která následně s postavou zůstávají a přenášejí se do dalšího příběhu, použijte pravidla pro získání Zranění z Bojových zranění (v základu Kritický zásah a hod 1 na Záchranu
před Zásahem) spolu s tabulkou Zranění a pravidly pro léčení z Přetrvávajících zranění. Navíc použij jedno z následujících dvou pravidel:

* **Jednotná Nevýhoda.** Když utržíš Zranění, ztrácíš Reakci až do začátku svého dalšího Tahu, tvá Rychlost v něm je snížena na polovinu a máš automaticky Nevýhodu k hodům na Útok a na Ověření vlastností či dovedností. Na začátku všech dalších Tahů si hoď Záchranu na Odolnost se SO 15 – Nevýhoda trvá, dokud v Záchraně neuspěješ. Toto je jednoduché a rychlé pravidlo, které předpokládá, že v momentě vzniku Zranění je rozhodující především intenzivní bolest a šok spíše než povaha samotného Zranění.

* **Zranění podle Typu útoku.** Když získáš Zranění, tak přímo v dané scéně utrpíš efekt daný jeho Typem, jak ukazuje následující tabulka. Efekt trvá až do konce scény – jakmile má postava možnost si trochu oddechnout a provést alespoň základní, byť improvizované ošetření, je tento okamžitý efekt nahrazen efektem Přetrvávajícího zranění. Toto pravidlo vnáší do Zranění určitou rozmanitost a dává větší důraz na Typ způsobeného Zranění, ale oproti Bojovým zraněním je výrazně předvídatelnější.

###### Tabulka Drsných zranění

| Typ | Zranění podle Typu útoku |
| --- | --- |
| Bodné | **Hluboké zranění.** Pokud na začátku svého Tahu nehodíš Záchranu na Odolnost se SO 15, tvá Rychlost klesne na polovinu a nepřátelé proti tobě získají Výhodu k Útokům na blízko. |
| Drtivé | **Těžké zhmožděniny.** Pokud na začátku svého Tahu nehodíš Záchranu na Odolnost se SO 15, máš Nevýhodu ke všem Ověřením a Útokům. |
| Sečné | **Krvácení.** Pokud na konci svého Tahu nehodíš Záchranu na Odolnost se SO 15, ztratíš 1kX Bodů výdrže, kde X je dvojnásobek tvého Zdatnostního bonusu. |
| Bleskové | **Šok a křeče.** Přesuneš se na konec Iniciativy (pokud používáte Kostky iniciativy, získáš Nevýhodu k Iniciativě). Na začátku každého svého Tahu musíš hodit Záchranu na Odolnost se SO 15, jinak až do začátku tvého dalšího Tahu klesne tvá Rychlost na polovinu a ztratíš Bonusovou akci a Reakci. |
| Hromové | **Dezorientace.** Na začátku každého svého Tahu musíš hodit Záchranu na Odolnost se SO 15, jinak ztratíš svou hlavní Akci (stále můžeš použít Bonusovou akci a Reakci), a navíc získáš až do začátku dalšího Tahu Stav Ohlušený. |
| Chladné | **Ztráta citu a kontroly.** Nevýhoda k Ověřením obratnosti (včetně Útoků na dálku a Vytříbenými zbraněmi) a k Záchranám na Obratnost. |
| Jedové | **Otrava.** Máš Stav Otrávený – tedy Nevýhodu k Útokům a Ověřením vlastností. |
| Kyselinové | **Rozežírání.** Na konci každého svého Tahu dostaneš Zásah kyselinou za 1kX Bodů výdrže, kde X je dvojnásobek tvého Zdatnostního bonusu. |
| Ohnivé | **Popáleniny.** Ztráta Bodů výdrže ze Zásahu, který ti Zranění způsobil, se zvýší o polovinu. |
| Nekrotické | **Zkřehnutí.** Každý další Zásah ti navíc ubere tvou Úroveň Bodů výdrže. |
| Psychické | **Zmatení.** Pokud na začátku svého Tahu nehodíš Záchranu na Moudrost se SO 15, jednáš jako pod vlivem Kouzla Zmatek. Možnosti 9–10 nicméně nahraď Stavem Vystrašený – zdrojem tvého strachu je původce Psychického zranění. |
| Zářivé | **Oslepení.** Pokud na začátku svého Tahu nehodíš Záchranu na Odolnost se SO 15, utrpíš oslepení (Stav Oslepený) až do začátku svého dalšího Tahu. |
| Silové | **Magická přecitlivělost.** Až do konce scény získáš Nevýhodu k Záchranám proti všem kouzlům a magickým efektům. |

<Card header="Jedno řešení pro všechny">

Zranění z náhodných tabulek mají určitou nepředvídatelnost, což je jejich silná stránka, ale i slabina, protože různá Zranění budou mít pro různé postavy v různých situacích výrazně odlišnou závažnost. Výhoda řešení Jednotné nevýhody není jen v jednoduchosti a herní rychlosti, ale i v tom, že Zranění dopadne v podstatě vždy na všechny stejně.

</Card>

<Card header="Nejdrsnější zranění">

Upřímné varování – Drsná zranění se Zraněním podle Typu útoku se možná nezdají, ale je to skutečně hodně drsná herní varianta. Pokud se ji rozhodnete hrát a zůstanete u ní, máte náš obdiv.

Získáte tím Zranění, která skutečně bolí v momentě, kdy je postava obdrží, a která se zároveň smysluplně přenesou do dalšího příběhu.

</Card>

### Zjednodušení protivníků (volitelná pravidla) 

Bojová pravidla JaD jsou vcelku jednoduchá a přímočará a ve většině bojů umožňují svižnou, akční hru, v níž se postavy a protivníci rychle střídají ve svých Tazích a souboj je odehraný během několika málo napínavých Kol. V bojích s mnoha protivníky – popřípadě pro některé specifické situace – však můžeš ocenit další zjednodušení a zrychlující úpravy. Dvě hlavní
možnosti jsou využívání volitelných pravidel pro Poskoky a Skupiny.

#### Obecná zjednodušení

**Průměrné Zásahy.** V některých skupinách PH dále zrychluje průběh soubojů tím, že při Zásazích protivníků způsobuje postavám průměrné Zásahy. I když to je funkční postup, někteří Hráči jej nemají rádi, protože ze Zásahů odebírá jejich náhodnost a tím šanci a naději, že budou malé – a hrozbu a napětí z toho, že budou velké.

**Morálka.** Ačkoliv JaD nemají žádná výchozí pravidla pro morálku, mnohdy je dobré brát ji v úvahu. Ostatně, jen málo bytostí má chuť a motivaci bojovat až do hořkého konce. Pokud protivníci prohrávají, neboj se je nechat začít utíkat, vyjednávat nebo se prostě vzdát. U některých protivníků si můžeš určit předem, kdy je chuť bojovat přejde – typicky např. po prvním nebo druhém Zásahu nebo po ztrátě poloviny Výdrže. U jiných můžeš morálku vyhodnotit např. jako Ověření charismatu velitele v určité situaci.

#### Poskoci

Ne všichni protivníci jsou nutně vždy zajímaví – někteří jsou prostě jen do počtu. Takové lze označit za Poskoky a použít pro ně některá nebo všechna následující zjednodušující pravidla a postupy:

**Na první ránu.** Ačkoliv mají Poskoci svou Výdrž, tak ta slouží jen pro plošné efekty popř. pro potřeby některých kouzel. Poskok padne nebo začne utíkat po prvním Zásahu z Útoku, jehož byl přímým Cílem (tj. běžné Útoky, kouzla s Cílem jeden tvor a kouzla, která nejsou plošná, ale umožňují Útok na více Cílů). Silnější Poskoci můžou padnout po druhém Zásahu, nebo při Kritickém zásahu, případně může Kritický zásah umožnit srazit dva vedle sebe stojící Poskoky naráz.

**Odpočítané Útoky.** Místo házení si za Poskoky si můžeš prostě odpočítat, kolikátý Útok Poskoka zasáhne postavu s určitým OČ. Pak jen hlaš, kolik Poskoků na kterou postavu v daném Kole provede Útok a příslušnou část z nich nech Zasáhnout. Nesnaž se s počty příliš taktizovat a nenamáhej se sledovat počet Útoků na tu kterou postavu za víc než jedno Kolo (leda by nějaká postava opakovaně čelila sériím Útoků, které ale nikdy nezasáhnou). Toto pravidlo nejenže urychlí hru, ale dá Poskokům trochu odlišné „davové" vyznění.

**Slabší Zásahy.** Zásahy Poskoků nemusíš brát tak vážně – můžou používat menší Kostku zásahu, nebo si k ní nemusí přičítat Bonus za Sílu či Obratnost. Ostatně, ne každý je trénovaný používat Zbraň pořádně. To se hodí zejména pro tvorbu větších bojů na nízkých Úrovních.

**Manévry.** Na druhou stranu, pokud chceš udělat Poskoky zajímavější, můžeš dát jejich Útokům nějaký dodatečný nebo odlišný efekt. Zpravidla se používají některé Manévry nebo jejich slabší obdoby – Poskoci, kteří Pomáhají s Útoky silnějších nepřátel, kteří postavy Chytají nebo je Srážejí atp., dávají bojovým situacím pestrost a taktickou rozmanitost.

#### Skupiny

Nepřátel může být někdy skutečně hodně – boje se zástupy Goblinů, kostlivců či Orků jsou klasickou scénou mnoha akčních fantasy příběhů. Hrát každého nepřítele zvlášť může být ale dost zdlouhavé. To, co v takovou chvíli potřebuješ, je udělat z několika nepřátel jednu Skupinu a pracovat s ní jako s jedním nepřítelem. Skupiny fungují velmi dobře nejen pro Poskoky, ale i pro středně silné nepřátele – naopak moc nefungují pro silné protivníky ani bytosti s mnoha speciálními schopnostmi (zejména bytosti schopné Sesílat mnoho různých Kouzel).

Skupinu vytvoříš následujícím způsobem:

* Skupina je vždy tvořena stejnými tvory. Její Vlastnosti, Bonusy k Útokům a OČ jsou stejné jako u tvorů, kteří Skupinu tvoří.

* Pokud se členové Skupiny o něco snaží nebo je Skupina vystavena efektu vyžadujícímu hod na Záchranu, tak Skupina uspěje nebo selže jako jeden celek. Ve vhodných situacích (typicky při Ověřeních dovednosti) může mít Skupina Výhodu vzniklou vzájemnou Pomocí svých členů.

* Skupina může provést Manévr pouze proti tvorovi, který ji v posledním Kole nezasáhl. Pokud proti tvorovi provede Manévr, tak na něj v daném Tahu už nemůže Útočit. K hodu na Manévr má skupina automaticky Výhodu.

<Card header="Stylizační pravidla">

Skupiny jsou postup, v němž lze různými způsoby vyjádřit stylizaci hry. Např. pravidlo o omezení Manévrů pouze proti postavám, které Skupinu nezasáhly, nemá u boje jednotlivců obdobu a slouží k vyjádření toho, jak si postava svými úspěšnými Útoky přesilu „drží od těla".

</Card>

Malá skupina (4–6 tvorů):

* Skupina může provést až dva Útoky na tvory ve zhruba stejném směru. K Útokům má Výhodu. Pokud Skupina útočí na dva různé tvory, můžeš oba Útoky vyhodnotit jedním hodem. Pokud mají tvorové tvořící Skupinu k dispozici více Útoků, vynásob místo toho hodnotu Zásahu počtem Útoků.

* Pokud mají tvorové, kteří Skupinu tvoří, k dispozici plošný Útok, má jej i Skupina a může jej použít na dvojnásobnou plochu.

* Pokud má tvor schopnost s Obnovením, Skupina ho má dvojnásobné (např. 5–6 místo 6).

* Obklíčená Skupina může útočit na všechny tvory, kteří ji obklíčili, ale bez Výhody. Můžeš použít jeden a ten samý hod na Útok proti všem takovým tvorům.

Velká skupina (7–10 tvorů):

* Skupina může provést celkem až čtyři Útoky na tvory ve zhruba stejném směru. Na žádného tvora nemůže zaútočit více než dvakrát. Pokud Skupina útočí na více různých tvorů, můžeš všechny Útoky vyhodnotit jedním hodem. K Útokům má Výhodu a způsobuje jimi dvojnásobné Zásahy. Pokud mají tvorové tvořící Skupinu k dispozici více Útoků, vynásob místo toho hodnotu Zásahu i počtem Útoků.

* Pokud mají tvorové, kteří Skupinu tvoří, k dispozici plošný útok, má jej i Skupina a může jej použít na trojnásobnou plochu. Útokem navíc způsobí dvojnásobný Zásah.

* Pokud má tvor schopnost s Obnovením, Skupina ho má dvojnásobné (např. 5–6 místo 6).

* Obklíčená Skupina může útočit na všechny tvory, kteří ji obklíčili, ale bez Výhody. Můžeš použít jeden a ten samý hod na Útok proti všem takovým tvorům.

Výdrž skupiny:

* Skupina má tolik Výdrže, kolik je součet Výdrže jejích členů. Pokud Velká skupina ztratí polovinu Výdrže, změní se na Malou. Pokud Malá skupina ztratí polovinu Výdrže, rozpadne se na dva jednotlivé členy.

* Pokud efekt zasahuje větší počet konkrétních Cílů ve Skupině, prostě vynásob hodnotu Zásahu počtem Cílů.

* Pokud je Skupina zasažena plošným efektem (např. výbuchem), rozhodni, zda je zasažen spíše jeden člen, spíše polovina, nebo skoro všichni členové Skupiny. Pokud je zasažena spíše polovina, vynásob hodnotu Zásahu polovinou členů Skupiny. Pokud jsou zasaženi skoro všichni, vynásob Zásah plným počtem členů Skupiny.

Výše uvedená pravidla pro Skupiny ti dají Skupiny, které silou zhruba odpovídají počtu tvorů, kteří je tvoří. To samo o sobě může hodně zjednodušit život a urychlit odehrávání scény. Skupiny můžeš ale upravit i tak, aby byly o něco slabší, což se hodí tam, kde chceš vykreslit nesehrané, netrénované nebo nepříliš odhodlané Skupiny nebo podtrhnout hrdinství postav, případně dosáhnout filmového efektu scény, v níž se postavy probíjejí skupinami individuálně drsných nepřátel.

**Odebrání Výhody k Útoku** učiní Skupiny méně efektivní – postavy budou schopné lépe odrážet jejich Útoky, případně jim déle odolávat nebo je zadržet na delší dobu. Pokud chceš, můžeš to Skupině kompenzovat přidáním jednoho Útoku (což se zejména hodí pro vykreslení Skupin nesehraných nepřátel, které si ve velkém počtu neumí vzájemně Pomáhat).

**Odebrání zvětšeného Zásahu** Velké skupiny vytvoří dojem útočícího zástupu, který postavy sice tlačí, ale „neválcuje" je. (To se může hodit k vykreslení Skupin reprezentujících nevycvičené nepřátele, jako jsou například různá srocení a davy.)

**Snížení Výdrže** učiní Skupinu křehčí. To se hodí zejména pro vykreslení horší morálky tvorů, kteří Skupinu tvoří a kteří nejsou ochotní bojovat nadoraz, a tak boj opouští ještě před svým Vyřazením (nebo se minimálně schovávají za ostatní ve Skupině). Je to dobrý (a věrohodný) způsob, jak učinit Skupinu hrozivou, ale ne ničivou.

### Duely 

Ve hře může dojít na různé varianty boje jednoho proti jednomu – čímž nemyslíme jen situaci, kdy proti sobě zrovna v danou chvíli stojí právě dva bojovníci, ale skutečně i celé souboje (nebo jejich významné části), do nichž přímo nezasahuje nikdo další. Může jít o formální duely cti, o boží soudy, o souboje v aréně, o vzájemné výzvy velitelů armád, o střet dvou osamocených protivníků nebo o dramatický moment, v němž se střetnou dva vyrovnaní nebo osobní nepřátelé a v okolní vřavě si najdou místo a prostor jen pro sebe navzájem.

Takovým scénám se hodí věnovat pozornost. Jsou zpravidla výrazné nejen příběhově, díky osobnímu zapojení a motivacím postav a výši sázek, ale i herně, protože na delší chvíli vrhají mnoho pozornosti pouze na jednu postavu a jejího Hráče. Odehrávání Duelů nemá v JaD žádná zvláštní pravidla – pouze několik rad a doporučení, zejména (ale nejen) pro Průvode hrou:

**Zkus najít dění pro ostatní postavy**, zejména pokud se ostatní Hráči do souboje nezdají být příliš zainteresovaní. Může jít o nějaké jiné, dramatické a souběžně se odehrávající akční dění. Pokud jsou postavy na jiných místech, pak se ani nemusí odehrávat ve stejném čase nebo ve stejně dlouhých časových úsecích. Může ale jít i o dění, které s Duelem přímo souvisí, jako např. snaha ve skandujícím davu odhalit a nenápadně eliminovat podvádějícího Sesilatele, který kouzly podporuje protivníka Hráčské postavy, nebo snaha využít pozornost, kterou souboj stahuje, k něčemu jinému – od soukromé promluvy s jinak nedostupnou postavou až po nějakou krádež či přepadení.

**Využívejte okolní prostředí.** Obecně platí, že nápadité Akce si zaslouží ocenění, a to i v podobě nějakého systémového přínosu (typicky Výhody či Nevýhody), ale v Duelech to platí dvojnásob. Ani formální Duely se nemusí odehrávat na rovné prázdné louce. Neboj se během Duelu zničit kusy luxusního interiéru nebo nedocenitelné pozůstatky dávného chrámu. I pokud se Duel odehrává v oné prázdné aréně – určitě je okolo nějaká zeď, na kterou lze protivníka Hodit nebo od níž se lze odrazit, případně je na zemi alespoň písek či rosa, po kterých se dá třeba vhodně sklouznout.

**Používejte Manévry a Improvizované akce.** Obojí jsou nástroje, kterými v souboji můžeš přebít vliv náhody vlastní taktikou a nápaditostí. Pokus se najít zajímavé Akce, které můžou soupeře omezit či oslabit. V kontextu Duelu je v pořádku uznat Akci založenou na popisu či drobnosti, kterou v rámci běžného boje neřešíte, minimálně ne jako samostatné Akce – např. oslnění protivníka odleskem na čepeli. Takové Akce často umožní využít neobvyklou Dovednost, ale obvykle platí, že je lze použít pouze jednou – podruhé se jimi už soupeř nachytat nenechá a musíš vymyslet nějaké jiné.

**Používejte rozšiřující pravidla.** Používání Manévrů jako Bonusových akcí dá Duelu větší dynamiku a oběma stranám ve scéně nabídne více smysluplných rozhodnutí. Volitelná pravidla pro riskantní zvedání věcí nebo oponované vstávání podtrhnou význam okamžité situace. Použití Bojových zranění učiní Duel riskantnějším, a tím i napínavějším (a dodá to váhu Manévrům a Akcím, které poskytnou Výhodu, popř. rozšíření rozsahu Kritického zásahu).

**Popisujte co nejvíc – nebo zcela minimálně.** Různé skupiny prožívají boj a jeho popisy různě. Obecně platí, že aby byly Duely strhující a napínavé, je potřeba se do popisů buď co nejvíc opřít, dramaticky popisovat každý úspěch i selhání, budovat napětí a vtáhnout do děje i přihlížející Hráče, nebo naopak co nejméně, aby Duel co nejvíc odsýpal a jeho atmosféra a napětí těžily z rychlé akce nejen ve fikci, ale i mezi hráči u herního stolu – v tom případě můžete popisy neúspěchů zcela přeskakovat a samotné Akce a jejich úspěchy popisovat
jen úderně – intenzivně, ale krátce.

### Bitvy 

Mnoho fantasy příběhů obsahuje bitvy – ale fantasy příběhy jsou jen málokdy o bitvách samotných. Jsou o tom, jak bitvy ovlivňují příběh – nebo o tom, jak jej uzavírají. Jsou o snaze, která bitvám předchází, a jsou o jejich následcích. Především jsou ale o příbězích jednotlivých
postav uvnitř těchto bitev a o tom, jak jejich hrdinské činy (či tragická selhání) pomáhají bitvy rozhodnout. Bitvy jsou situace, které jsou nad síly jednotlivých postav a které jsou rozhodovány armádami – v JaD jsou to ale také situace, které armády nedokážou vyhrát bez hrdinů, kteří by pro ně vybojovali ty nejvýznamnější zvraty.

Když dojde na hraní bitev, nemá smysl snažit se proměnit JaD ve strategickou hru a řešit dění v každé části bojiště a osud každé jednotky. Stejně jako u Cestování se i v Bitvě snažíme zachytit především klíčové, charakterizující a rozhodující okamžiky celého dění. Bitva se ve hře neobjeví bez varování, což znamená, že máš čas ji trochu připravit. Základní otázky při přípravě Bitvy se nijak neliší od běžného souboje – kdo bude bojovat, proč, s jak silnou motivací, v jakém prostředí atp. U Bitvy si ale polož i jednu další otázku: co ji bude rozhodovat?

#### Příprava Bitvy – volba Vlajek

Bitvu může rozhodnout mnoho různých věcí. Ty, které budou rozhodující právě pro vaši Bitvu, označujeme souhrnně jako Vlajky. Příklady možných Vlajek jsou:

* Dobytí či udržení opěrného bodu.

* Přechod přes most nebo zabránění v něm.

* Smrt či zajetí velitele.

* Smrt či zahnání Obra, Draka nebo jiného monstra, které je součástí jedné z armád.

* Proražení linie a zasazení drtivého úderu.

* Úspěšné nasazení bojové techniky či mocné magie.

* Vlákání nepřátel do pasti.

* Dokonané zničení něčeho nebo zažehnutí požáru.

* Udržení určité pozice či linie do příchodu posil.

* Úspěšné provedení riskantního vojenského manévru.

* ... a mnohé další.

Když připravuješ Bitvu, rozmysli se předem, jaké Vlajky bude obsahovat. Malá šarvátka si vystačí s jednou nebo dvěma Vlajkami, skutečná Bitva může mít i čtyři nebo pět Vlajek a rozsáhlá a příběhově velmi významná Bitva jich může mít i deset. Pozor na to, že čím více Vlajek, tím více scén a střetnutí krátce za sebou, a tím pádem větší tlak na zdroje postav (Výdrž, Pozice kouzel atp.).

Když vymýšlíš Vlajky pro Bitvu, přemýšlej o záměrech jednotlivých stran, o složení armád, o jejich výbavě, prostředcích, silných a slabých stránkách, o vzájemném poměru sil a o terénu, v němž se Bitva bude odehrávat. Některé Vlajky můžou být „přístupné" po celou dobu Bitvy,
jiné jen v některých jejích částech a další můžou „otevírat" přístup k jiným Vlajkám (např. pouze po překročení mostu (Vlajka) je možné pokusit se zničit Katapulty na druhé straně řeky (Vlajka)).

Jednotlivé Vlajky určují výsledek Bitvy – každá z nich má nějaký význam, který se pojí s následky jejího získání či ztráty a který se promítne do popisů Bitvy a celkového vyprávění. Kolik Vlajek – a případně které – musí postavy získat, aby Bitvu vyhrály, záleží především na výchozí situaci – a na tom, co všechno budou Hráči ochotní označit za „vítězství". Mnoho Bitev může skončit nerozhodně – některá ze stran může „zvítězit", avšak za cenu velkých ztrát, nebo naopak může některá ze stran „prohrát", ale přitom dosáhnout významných dílčích vítězství.

Vlajky nejsou objektivním popisem průběhu Bitvy – jsou herním nástrojem, který pomáhá soustředit pozornost na Akce postav v Bitvě a dodávat jim hrdinský význam a vyznění. Podle podoby Bitvy a její role v příběhu postavy můžou, ale nemusí mít možnost věnovat se všem Vlajkám – ať už protože jsou ve snaze o získání některé z Vlajek vyčerpány natolik, že jim na další nezbývají síly, nebo protože je množství Vlajek či jejich rozmístění v Bitvě nutí k těžkým rozhodnutím o tom, o které Vlajky se pokusit a které nechat být. Obecně by mělo platit, že
Vlajky, o které se postavy nepokusí, automaticky propadnou nepříteli, případně alespoň výrazně klesne šance na jejich získání a/nebo cena za jejich získání ohromně vzroste. Hráči můžou vytvořit přímo během Bitvy nové Vlajky, pokud dokážou v dění, situaci a popisech najít
příležitost pro nějakou nápaditou Akci, která může vývoj Bitvy ovlivnit.

#### Hraní Bitvy – práce s Vlajkami

Při hraní Bitvy se soustřeď především na okolí Hráčských postav a na jednotlivé Vlajky. Čím dále od postav a Vlajek, tím menší detail je potřeba řešit a popisovat. Pokud dění v Bitvě nebo některé její části vyhodnocujete náhodně, pak dění v blízkém okolí postav (kam se postava může zkusit přesunout a do dění zasáhnout) může mít smysl řešit na úrovni jednotek a konkrétních Manévrů, ale ve vzdálenosti mimo přímý vliv postav už obvykle stačí určit vývoj Bitvy souhrnně jediným hodem kostky.

Každá Vlajka by se měla pojit s nějakým zajímavým děním – situací, protivníkem, taktikou, hrozbou nebo čímkoliv jiným, co ji učiní něčím víc než jen přímočarým bojovým střetem. I Vlajky spojené se zasazením bolestivých úderů nepříteli by měly obsahovat něco navíc – byť třeba jen nějaký taktický detail, jako nutnost výpadu přes linii k rozbití odvážným důstojníkem formovaného protiútoku. Zajímavost Vlajky lze snadno podtrhnout i mechanicky – např. posily mohou přijít, když na začátku Kola padne 9 v hodu 1k6 + počet už odehraných Kol, udržování morálky se může pojit s hody na Charisma s Postihem za utržené ztráty atp. Inspirovat se můžeš v Rizicích prostředí popsaných u Nepříjemných situací (strana 271).

U každé Vlajky je dobré mít předem určené podmínky jejího získání a ztráty, aby bylo možné jasně vyhodnotit úspěch či selhání postav a odehrávání Vlajky ve vhodnou chvíli opustit a přejít k další.

#### Používání Skupin v Bitvě

Pro odehrávání Bitvy v bezprostřední blízkosti postav je dobré použít zjednodušující pravidla pro protivníky uvedená výše – zejména pravidla pro Skupiny, které se hodí pro vyjádření Akcí jednotek a menších oddílů, které je tvoří.

Při interakci Skupin mezi sebou můžeš použít následující rozšíření:

* Skupiny stejné velikosti proti sobě mají jen jeden Útok. Velká skupina může provést dva Útoky proti Malým skupinám.

* Útoky Skupin proti sobě navzájem nemají Výhodu a Velká skupina nedává jiným Skupinám větší Zásahy.

* Skupiny proti sobě můžou používat smysluplné Manévry (většinou např. dává smysl, že se navzájem Vytlačují nebo zkouší Prorazit, ale většinou už nedává moc smysl, aby se Srážely nebo Chytaly).

Pro interakci Skupin a postav pak můžeš použít následující pravidla:

* Pokud je postava obklopena spřátelenou Skupinou (velí jí nebo je její součástí), tak na ni ostatní Skupiny nemůžou Útočit přímo. Útok Skupiny na Skupinu s postavou se považuje i za Útok na postavu, ale vyhodnotí se proti jejímu vlastnímu OČ, k němuž se přidá Výhoda (+5).

* Pokud postava velí Skupině, může nahradit Bonus k Útoku Skupiny svým vlastním, a pokud uspěje v Záchraně, dává Výhodu k této Záchraně i celé Skupině.

* Pokud je postava Skupinou chráněna, Skupina nijak netěží z její přítomnosti, ale postava je chráněna před Útoky jiných Skupin. Pokud ale chránící Skupina obdrží Kritický zásah, obdrží ho i chráněná postava.

Většina vojáků v bitvě neumírá – bývají pouze zraněni, vyčerpaní nebo ustoupí či utečou, když ztratí morálku. Skupiny vojáků (resp. jednotky), které jsou na konci Bitvy rozpadlé (tedy Velké skupiny zmenšené na Malé, popř. Malé skupiny rozpadlé na jednotlivce) lze po Bitvě zkusit znovu zformovat hodem na Charisma se SO 15.

<Card header="Chování jednotek v Bitvě">

Použití těchto Bitevních pravidel pro Skupiny má určité zajímavé důsledky: např. si všimni, že Skupiny si navzájem nezpůsobí takové Zásahy, kolik by si navzájem způsobili jednotlivci, kteří je tvoří. To odráží fakt, že Bitvy nejsou masakry, ale koordinovaná snaha protistranu porazit s pokud možno minimálními vlastními ztrátami, přičemž porážka obvykle neznamená pobití nepřátel, jako spíše jejich rozehnání či vytlačení – a také fakt, že se sami vojáci většinou snaží spíše přežít, než zabít nepřítele za každou cenu. Nepřímo to také vede ke zvýšení hodnoty Manévrů, ať už přímo k dosažení taktického Cíle, nebo k získání bojové Výhody, což odpovídá tomu, jak Bitvy obvykle probíhají.

Bonus k OČ, který získá postava obklopená Skupinou, je přenesením této logiky na úroveň jednotlivce – nepřátelská Skupina se na postavu nevrhá za cenu vlastního ohrožení a Zásah Skupiny není nutně Zásahem všech jejích členů. V tomto směru se hodí rozlišovat mezi rozsáhlými bojovými scénami, v nichž používáš Skupiny, a skutečnými Bitvami. Obecně menší střety bývají v důsledku brutálnější.

Pokud se vrátíš k možnostem úprav Skupin uvedených u pravidel pro Skupiny, uvidíš mnoho možností pro vystižení charakteru různých speciálních vojenských jednotek – ať už veteránů, speciálně vycvičených či vybavených oddílů, nebo oddílů ovlivněných Kouzly či hrdinskými veliteli. Kromě možností úpravy Útoků, Zásahů či Výdrže můžeš pracovat i se speciálními schopnostmi jednotek, jako např. Odolností vůči určitým Typům útoků (např. proti střelbě díky výcviku v používání velkých Štítů), Výhody spojené s Útoky a Manévry v konkrétních situacích (např. při nájezdu na pěchotu) atp. Vždy ale pamatuj, že se snažíš vystihnout jednotky a situaci okolo postav a Vlajek v rámci příběhu o hrdinech a ne pravidla pro jednotky ve strategické hře o bitvě anonymních armád.

</Card>

#### Bitva jako série scén

Menší Bitvy nemusí být problém odehrát podobně jako velké souboje – tedy jako jednu velkou bojovou scénu, která se jen soustředí na dění v částech souvisejících se dvěma nebo třemi Vlajkami. Ve větších Bitvách je lepší odehrávat jednotlivé Vlajky spíše jako na sebe navazující,
ale oddělené scény, a pro velké Bitvy nebo Bitvy, které chceš odehrát ve větším detailu, můžeš po vzoru Koláže cesty použít i Koláž bitvy. Přirozeně přitom použiješ odlišné typy scén:

* **Hlavními scénami** Koláže budou scény Vlajek.

* Trable na cestě můžou být vzorem pro **Bitevní manévry**, které můžou vystihnout přesuny postav po bojišti nebo přechody mezi scénami jednotlivých Vlajek.

* Náhodná setkání můžou být vzory **Bitevních střetnutí**, kdy se postavy náhle octnou uprostřed vyhroceného dění či bojového manévru, které musí přečkat nebo se jím probít. Bitevní střetnutí nesouvisí s Vlajkami, ale jejich odehrání v detailu se všemi souvisejícími riziky (ztráta Výdrže, Pozic kouzel a jiných zdrojů) může ukázat nebezpečnost Bitvy, stejně jako její nevypočitatelnost.

* **Rizika a rozhodnutí** zůstávají stále stejná. V Bitvě můžou souviset s Vlajkami, ale i se strategickými manévry či rychlými taktickými rozhodnutími, které se do scén Vlajek promítnou nepřímo.

* Atmosféru bitvy můžeš prokreslit ve **Zvuku bubnů**, což jsou obvykle převážně popisné scény zachycující určitý moment Bitvy z pohledu postavy, která mu přihlíží. Může jít o tragické osobní scény, ale i o scény, v nichž postava vidí naději na blížící se vítězství. Zvuk bubnů může ale zachycovat i osobní nebo taktický rozhovor postav ve víru boje, snahu obnovit morálku nějaké významnější vedlejší postavy atp.

<Card header="Bitva jako Výprava">

Možná tě napadlo – nebo by tě napadlo po přečtení pravidel pro Mezidobí – odehrát Bitvu po vzoru pravidel pro Výpravy, i se scénami Příprav a případně s konečnou scénou Vítězství či Porážky ovlivněnou úspěšně získanými Vlajkami. Pro některé významné Bitvy to určitě může fungovat. Nejprve si připrav předpokládané Vlajky a případně další doprovodné scény a až následně odehraj Bitevní přípravu, která ovlivní vstup postav do těchto scén.

</Card>

#### Síla armád, strategie, bojiště, opevnění atp.

Tato pravidla a návody pro hraní Bitev v JaD dávají důraz na postavy Hráčů a jejich roli v Bitvě – protože JaD jsou především o hrdinských příbězích jednotlivých Hráčských postav. Záměrně zde neřešíme otázky týkající se bitevní strategie, vlivu opevnění, vzájemného poměru sil jednotlivých armád atp. – tyto aspekty Bitvy jsou součástí herního obsahu a popisů a v rámci těchto pravidel se projevují zejména ve výběru Vlajek a v tom, jaký mají tyto Vlajky význam a jaké se s jejich získáním či ztrátou pojí příběhové následky. Střet dvou stejně silných armád v poli, silné a slabší armády v zalesněných kopcích a snaha o dobytí hradu budou Bitvy s velmi odlišnou výchozí situací, a tedy velmi odlišnými Vlajkami. Čeho můžou postavy v rámci Bitvy dosáhnout a co je nad jejich síly, je vždy otázka, kterou si musíte ujasnit v rámci skupiny a která souvisí s vaším herním stylem a žánrem.

<Card header="Strategická pravidla">

5E Bitvy neřeší vůbec. V JaD jsme se rozhodli soustředit na postavy a jejich roli v Bitvě – to samozřejmě není jediný možný ani nutně jediný „správný" přístup. Pokud ve tvé skupině stojíte o hraní Bitev s větším důrazem na armády a strategii střetnutí, není problém využít pro vyhodnocení dění vzdáleného jednotlivým postavám pravidla pro Skupiny v upraveném měřítku.

Takovýmto Armádním skupinám přiděl menší množství Výdrže oproti počtu tvorů, kteří je tvoří (např. desetinu), a nech je provést jednu Akci za dobu, která odpovídá jedné scéně odehrané na Úrovni jednotlivých postav (např. jedné Vlajce). Armádní skupiny nemůžou interagovat s jednotlivými postavami – pokud se Hráčská postava pokusí ovlivnit jednání Armádní skupiny, vyhodnotí se to jako scéna Vlajky nebo Bitevního střetnutí (případně scéna jiného vhodného typu) a odehraje se ve větším detailu.

Pro vyjádření rozdílu armád můžeš Armádní skupiny upravit stejně jako Skupiny jednotek tak, jak jsme popsali výše. Opevnění vyjádři jako Těžký terén případně překážky – můžeš použít i upravená pravidla pro Rizika prostředí a Manévry:

* Opevnění může dávat Příležitostný útok na Skupiny, které se k němu přiblíží.

* Útok na opevnění může vyžadovat příslušné vybavení a speciální Manévr (např. „zteč").

* Vysoké hradby můžou dávat na Zteč Nevýhodu.

* Věže a barbakány můžou způsobit, že neúspěšná Zteč vyvolá Příležitostný útok.

* ...atd.

Toto je jednoduchý způsob, jak pro účely Bitev použít již existující pravidla JaD, což je nejen funkční, ale také jednoduché a přehledné. Pokud ze zvědavosti nebo zájmu o inspiraci stojíš o jiné a složitější systémy napsané fanoušky 5E, jsou na internetu snadno k nalezení.

</Card>

## Mezidobí – mezi dobrodružstvími

Nastanou okamžiky, kdy se příběh hry zpomalí – nebo dokonce zcela přeruší. Může jít o týdny oddechu či čekání v průběhu dobrodružství, nebo o měsíce či celé roky mezi dobrodružstvími. Takové pauzy se nazývají Mezidobí a není třeba je nijak řešit – vyprávění ukončí scénu v jednom momentě a naváže další scénu o příslušnou dobu později. Někdy tě ale zajímá, co přesně postava v Mezidobí dělala, případně co za tu dobu stihla udělat (vyrobit, vyzkoumat, naučit se, získat atp.) – a právě tomu je věnována tato podkapitola.

### Koláž mezidobí 

Stejně jako dobu strávenou Cestováním, i Mezidobí lze prostě přeskočit – a v mnoha hrách se to běžně děje. Pokud chceš dění v Mezidobí jen trochu prokreslit, můžeš život své postavy během této doby prostě popsat – obecné informace s popisem několika detailních okamžiků obvykle stačí. Není třeba zacházet do přílišných podrobností – takové je často zajímavější zmínit až později v průběhu další hry v rámci rozhovorů nebo vzpomínek tvé postavy, které při hře ve vhodnou chvíli popíšeš.

Přesto je ale, stejně jako u Cestování, mnohdy zajímavé odehrát Mezidobí trochu víc. To nejsnadnější, co můžeš udělat (a základ pro všechny detailnější postupy), je vzít techniku Koláže, popsanou u Cestování (strana 259), a použít ji k ukázání života postavy v Mezidobí. Oproti Koláži cesty tu je ale několik drobných, nicméně důležitých rozdílů:

Techniky, postupy a pravidla pro jednotlivé typy scén budou stejné nebo velmi podobné. Protože se ale Koláž mezidobí zaměřuje na jiný typ obsahu a plní odlišný účel, budou mít jednotlivé scény i odlišnou stylizaci – to je dobré vystihnout jejich přejmenováním:

* Místo Trablů na cestě ukážeš **Snahu a příležitosti**.

* Místo Náhodných setkání odehraješ **Výrazné okamžiky**.

* Rizika a rozhodnutí jsou stále **Riziky a rozhodnutími**.

* Příběhy od táboráku nemají v Mezidobí přímou obdobu. Místo nich ale můžeš odehrát **Osobní momenty ** – převážně popisnou scénu, která ukáže nebo rozvine nějaký zajímavý detail ze života a zájmů tvé postavy nebo dá ostatním nahlédnout do jejího nitra. V rámci Osobních momentů můžeš představit vedlejší postavy, na nichž tvé postavě záleží, říct něco o svých motivacích nebo obavách, nebo ukázat své vnitřní utrpení a reflexi ztrát, které tvou postavu během dobrodružství postihly. Taková scéna ti může přinést Inspiraci nebo nějakou příběhovou výhodu jako třeba spojence či spřátelenou postavu.

Stejně jako u Koláže cesty jde především o základní typy scén, které si pro svou hru můžete snadno upravit nebo dále rozšířit.

Zatímco v Koláži cesty procházejí postavy jednotlivými scénami společně, v případě Koláže mezidobí jsou scény často věnované jednotlivým postavám samostatně. Tomu je dobré přizpůsobit typ a případně obsah scén nebo formu hry (např. hrát scény více postav naráz a průběžně mezi nimi přecházet).

Scény Koláže mezidobí budou z velké části určené samotnými Hráči, popř. dohodou Hráče a PH podle toho, čemu se postava v Mezidobí věnuje. Některé činnosti (např. společenský život nebo  provozování řemesla) bude přirozené shrnout scénou Osobních momentů nebo Snahy a příležitostí, zatímco pro jiné (např. nebezpečnější život velitele stráží nebo nejisté podnikání či politické intriky) může být vhodnější použít Výrazné okamžiky či Rizika a rozhodnutí. Na druhou stranu PH může občas chtít přidat do hry trochu překvapení a do života a snahy tvé postavy v Mezidobí vnést něco nečekaného, co povede ke scéně odlišného typu.

Koláž cesty se soustředí na Opotřebení postav a na to, v jakém stavu někam dorazí. Koláž mezidobí je především o tom, v jaké situaci postavy vstoupí do dalšího dobrodružství a/nebo co získají – případně za jakou cenu. Následky selhání při Koláži mezidobí budou často více příběhové než pravidlové, případně se budou týkat jiných věcí, které s Mezidobím souvisí (např. Sítí nebo Životního stylu). Například hod ve scéně Snahy a příležitostí tak často nebude o vystižení toho, co by se mohlo nepovést (a o vyhnutí se následkům takového selhání), jako spíše o tom, co se naopak mohlo zejména vydařit (a tedy o přínosech, které postava případně získá navíc). Samozřejmě, čím významnější místo bude Mezidobí ve vaší hře mít, tím více budou různé jeho scény tíhnout i k možnostem skutečného selhání.

### Významné mezidobí 

Stejně jako můžeš u významných Cest nahradit pravidla pro prostou Koláž mnohem detailnějšími pravidly pro Výpravy, nebo dokonce můžeš Výpravu použít jako rámec celého většího dobrodružství (viz Výpravy a Dobrodružství během cest, strana 271), lze i Koláž mezidobí dále rozvést. Pro mnohé hry bude takový detail zbytečný, ale může se hodit pro hry, v nichž se mnoho věcí odehrává na pozadí nebo které vypráví příběhy napříč dlouhými obdobími, jako jsou například dvorní intriky, příběhy o osudech rodů nebo snaha o znovuvybudování padlých císařství – případně pro hry, v nichž budete využívat mnoho jiných pravidel pro Mezidobí (např. pro Výzkum a tvorbu, Sídla, Sítě atp.).

Zatímco Cestování plní ve všech hrách podobnou roli, a tak není těžké rozvést Koláž cesty do většího detailu jedněch pravidel pro Výpravy, význam, účel a podoba Mezidobí se může hru od hry výrazně lišit. V této části proto nenabídneme jedna ucelená pravidla – místo toho ti ukážeme několik možností, jak můžeš Mezidobí dále rozvést a pro který typ hry se ta nebo ona možnost hodí. Mnohá další pravidla v této kapitole na tyto možnosti navazují a jsou záměrně psána tak, aby fungovala bez ohledu na to, pro kterou z nich se ve skupině rozhodnete – a budou fungovat i pokud budete v průběhu hry jednotlivé možnosti střídat, stejně jako v případě, že se rozhodnete zůstat u prosté Koláže.

#### Zbývající čas

Toto je nejsnazší možnost určená pro případy, kdy se postavy připravují na nějakou blížící se událost – ať už je touto událostí Bitva, zatmění měsíce, nebo prorokované otevření bran Pekel. PH v takových případech nastaví počet „kol" Mezidobí, které mají postavy k dispozici, než očekávaná událost nastane. Může tak učinit otevřeně nebo skrytě (a dodat tak do plánů postav prvek nejistoty a napětí – vždy je ale dobré alespoň naznačit, kolik času může zbývat). V každém „kole" Zbývajícího času může každá postava odehrát jednu scénu. Pokud se více postav  rozhodne odehrát scénu společně, zpravidla získají větší šance na úspěch, popřípadě ze své snahy dokážou získat větší prospěch.

#### Období klidu

Období klidu jsou nejběžnějším pojetím Mezidobí a hodí se všude tam, kde nastane prodleva mezi jednotlivými dobrodružstvími. Vyjadřují dobu, kterou mají postavy k dispozici na své různé osobní aktivity. Činnost postav bude obvykle na Hráčích, kteří tak budou mít velký vliv na to, jaké scény budou v průběhu Období klidu odehrávat (stejně jako u prosté Koláže mezidobí).

Stejně jako Výpravy, i Období klidu můžou být Krátká (dvě nebo jedna až tři scény), Střední (tři nebo dvě až pět scén) nebo Dlouhá (pět nebo tři až osm scén). Pokud PH nemá speciální důvod konkrétní délku Období klidu zatajit, bývá na rozdíl od Výprav lepší ji Hráčům sdělit hned na začátku, a to i pokud byla určena hodem kostkou.

Pokud budeš někdy potřebovat propojit Období klidu s Konkrétním časem, je nejlepší použít nerovnoměrný převod: např. jedna Scéna mezidobí za jeden týden klidu, dvě scény za měsíc klidu, tři za čtvrt roku atd.

#### Přečkání Zimy

Ze všech variant Mezidobí jsou Přečkání zimy nejblíže Výpravám. Postavy vědí, že se zima blíží – a můžou se na ni připravit. Co přesně to obnáší, záleží hodně na tom, kým postavy ve světě jsou: Pro osamocené dobrodruhy to může znamenat snahu zajistit si střechu nad hlavou a dostatek zásob a pak si užívat tepla krbu. Pro postavy, které vládnou vlastnímu Panství, to bude znamenat spoustu zařizování pro zajištění poddaných a snahu zahánět lupiče a vlčí smečky.

Zima může být vždy stejně dlouhá, ať už co do konkrétního počtu scén (např. čtyři scény), nebo jeho rozmezí (např. tři až pět scén). Pro světy s měnící se délkou ročních období ale můžete používat Krátké, Střední a Dlouhé zimy. Tak nebo tak, Přečkání zimy má vždy tři fáze: Podzim, Zimu a Jaro.

**Podzim** odpovídá Přípravné fázi Výpravy. Stranou případných Výhod a Nevýhod do určitých scén Zimy, úspěch při přípravách znamená především možnost strávit většinu Zimních scén vlastními aktivitami. Neúspěch naopak znamená strávit většinu Zimy průběžnou snahou o zajištění tepla, sehnání jídla a mnohdy o holé přežití.

**Zima** odpovídá fázi Cesty. Co za scény Zima přinese, záleží na úspěšnosti Podzimních příprav.

**Jaro** odpovídá Příchodu do Cíle. Jeho výsledek je ovlivněný průběhem Zimních scén a ukazuje, v jakém stavu a náladě postavy vykročí do nové dobrodružné sezóny.

<Card header="Léto">

Ve hrách, v nichž postavy mají vlastní Panství a Sídla, může mít smysl řešit i scény Léta, které vyjádří jeho správu a vývoj. Léto nevyžaduje žádnou přípravu a nemá žádnou dohru. Když jsou postavy zrovna na dobrodružství, týkají se scény Léta zmocněnců postav – členů rodiny či najatých správců – a odehrají se zpětně při návratu postav domů (popř. v době, kdy je můžou zastihnout důležité zprávy).

</Card>

#### Plynoucí události

Toto je postup, jak použít Scény mezidobí k vystižení průběžných činností postav a věcí dějících se na pozadí příběhu. Hodí se zejména pro hry odehrávající se v plynule navazujícím, ale přitom rychle ubíhajícím čase, jako jsou příběhy dlouhodobých dvorních intrik nebo rozsáhlých vojenských tažení.

Postavy získají Scénu mezidobí za každý dílčí posun příběhu. Delší posuny jim můžou přinést Scén více (podobně jako u Období klidu je dobré čas nepřevádět rovnoměrně – hra by měla postavy tlačit do akce). Co je důležité – postavy získají Scénu mezidobí i v případě, že zrovna prožívají dobrodružství, pokud toto dobrodružství zabírá dostatečně dlouhou dobu. Tímto způsobem lze vystihnout buď činnost Následovníků postav, nebo jejich „vedlejší" aktivity, které ve hře nechceš řešit detailně. Postavy tak můžou například osobně zabránit příchodu posil nepřítele, zatímco jejich armáda bude nadále obléhat a zkoušet dobýt nepřátelský hrad, případně můžou bojovat s temným kultem v hlavním městě, ale přitom stihnou i získávat postavení mezi místní šlechtou.

<Card header="Kombinace přístupů">

Jednotlivé přístupy k Významnému mezidobí lze v průběhu hry podle potřeby střídat. Dávej jen pozor na to, aby byl přístup pro všechny čitelný a alespoň trochu předvídatelný – zejména, pokud jsou další aktivity související s Mezidobím, jako např. magický výzkum, výroba či budování hradů, důležitou součástí vaší hry.

Jednotlivé přístupy k Významnému mezidobí můžeš i spojit dohromady. Přečkání zimy, v němž se Léto odehrává jako Plynoucí události, spolu s Obdobími klidu trvajícími několik let a se Scénami mezidobí vykreslujícími nejen činnosti postav, ale i jejich mocenské postavení a rodinný život může dát zajímavý rámec životním, či dokonce rodovým ságám s vyzněním artušovských legend. Než se ale do něčeho podobného pustíš, nejprve si věci vyzkoušej v nějaké umírněnější podobě.

</Card>

<Card header="Vyhodnocení Významného mezidobí">

Vyhodnocování Významného mezidobí (popř. i Koláže mezidobí, pokud to je relevantní) je podobné vyhodnocování Cestování. Pamatuj, že:

* Základem vyhodnocení je úspěšnost jednotlivých Scén.

* Pokud není selhání zajímavé a zábavné, postava zpravidla uspěje – otázkou je, za jakou cenu nebo s jakým dodatečným přínosem.

* Jeskyně a draci nejsou strategická simulace, ale hra o hrdinech. Mezidobí by samo o sobě nemělo příběh rozhodovat či uzavírat, ale mělo by sloužit k tvorbě zajímavých situací, které se promítnou do dalších dobrodružství.

Jak jsme již uvedli – nevíme, jak bude Mezidobí ve vaší hře vypadat. Pravidla v této knize popisují, jak Mezidobí rámcově vyhodnotit. Pokud budeš potřebovat detailnější pravidla a dáš se do jejich vymýšlení, snaž se je držet jednoduchá a tvárná – ideálně co nejvíc recykluj pravidla a postupy, které už existují jinde. Hrubé pravidlo, které se snadno používá a funguje v mnoha různých situacích, je takřka vždy lepší, než perfektně sedící pravidlo, které je složité a navíc funguje jen pro konkrétní případy.

</Card>

<Card header="Pouze úspěšné Scény">

Pokud Mezidobí hraje ve vaší hře významnou roli a máte k dispozici hodně Scén mezidobí, můžete se rozhodnout, že potřebný počet Scén mezidobí pro dokončení různých činností Mezidobí (viz níže) znamená počet úspěšně ukončených Scén mezidobí. V takovém případě se ale dobře ujisti, že neúspěšné Scény vnáší do hry víc než prostý odklad dokončení činnosti – ať už to znamená, že nějak negativně ovlivní výsledek, nebo že přinesou zajímavé problémy už v průběhu činnosti. Pokud ale Mezidobí používáte jen občas nebo k dokreslení vaší hry a jako zdroj nápadů a obsahu pro další dobrodružství, tak tuto variantu ignoruj.

</Card>

### Životní styl a náklady 

Detaily k Životnímu stylu jsme probrali v 6. kapitole (strana 224). Pokud se v Mezidobí věnuješ nějaké výnosné činnosti (např. provoz řemesla či obchod), nebo máš k dispozici jiné příjmy (např. vlastní Panství), můžeš získat určitou úroveň Životního stylu zdarma – domluv se s PH o tom jakou a zda to vyžaduje splnění dalších podmínek (jako je např. vstup do cechu nebo úspěšné Ověření dovednosti). Prestižní činnosti (provoz alchymistické dílny, výuka magie, umělecká tvorba atp.) ti můžou přinést Životní styl až o jedna nižší, než má nejbohatší jedinec v kraji – popřípadě stejnou, pokud má tento Životní styl větší skupina jedinců.

Dávej pozor, aby tvůj Životní styl odpovídal obecným potřebám tvé postavy – např. nutnosti uložit a udržovat její vybavení, ustájit Jízdní zvíře, poskytnutí potřebného pohodlí pro studium atp. Nízký Životní styl může škodit provozování prestižnějších profesí – naopak příliš vysoký může vyvolávat nechtěnou pozornost. Pokud nemůžeš nebo z nějakého důvodu nechceš odpovídající Životní styl udržovat, domluv se s PH na tom, jak tyto věci řešíš – popř. jaké má tvůj nižší životní standard následky.

<Card header="Životní styl v 5E">

V původních pravidlech je řečeno, že si v Mezidobí můžeš prací udržet zdarma Střídmý životní styl, s podporou organizace (např. cechu či církve) Pohodový životní styl a za pomoci umění Zámožný životní styl. Podobné věci nám ale přijde mnohem zajímavější řešit individuálně.

</Card>

### Léčba a Zotavování 

Během Mezidobí se můžeš zotavit z věcí, které tě v průběhu dobrodružství postihly – ať už jde o ztrátu Výdrže, Únavu, Zranění, Nemoc, otravu, nebo cokoliv jiného. Pokud hraje roli doba nebo způsob tvého Zotavování, může PH přihlédnout k tvému Životnímu stylu a dobu Zotavování podle něj upravit (případně ti dát Výhodu nebo Nevýhodu k Záchrannému hodu).

Pokud tě v průběhu dobrodružství postihla nějaká vážná Nemoc či otrava, nebo hrajete pravidla pro Přetrvávající nebo Drsná zranění, můžeš se z nich v průběhu Mezidobí zotavit za cenu jedné scény, kterou věnuješ popisu jejich léčení nebo vykreslení toho, jak do tvého života podobné hrozby a jejich následky zasahují.

<Card header="Zotavování v 5E">

Původní pravidla pro Zotavování říkají, že pokud jsi pod vlivem Nemoci či Jedu, můžeš si po třech dnech Mezidobí hodit Záchranný hod na Odolnost se SO 15 – pokud uspěješ, získáš Výhodu na hody na Záchranu během dalších 24 hodin. V JaD se ale snažíme od používání Konkrétního času pro Mezidobí ustupovat a používat tvárnější, scénami vyjádřený Dramatický
čas.

</Card>

### Výcvik 

V Mezidobí se můžeš věnovat Výcviku či studiu a získat tak znalost nového jazyka nebo Zdatnost s novým typem Pomůcek. To obvykle vyžaduje jednu až dvě Scény mezidobí a může to obnášet další náklady.

<Card header="Výcvik v 5E">

Původní pravidla říkají, že Výcvik trvá 250 dní a každý den tě stojí 1 zl. Takové počítání zlaťáků a  škrtání kalendáře nám nepřijde moc zajímavé ani zábavné, a tak jsme od něj v JaD upustili.

</Card>

### Pátrání 

V průběhu Mezidobí můžeš zkoušet vypátrat nějakou informaci, osobu, předmět nebo cokoliv jiného. To vyžaduje odehrání příslušné Scény mezidobí (zpravidla Snahy a příležitostí – pokud ve věci není nějaký háček), nebo alespoň provedení hodu na Dovednost. Pokud je to, co hledáš, možné najít, buď se ti to najít podaří, nebo získáš informace, které tě k nalezení velmi přiblíží (a které budeš nejspíš moci zužitkovat v dalším dobrodružství). To neznamená, že tě nalezení této informace nebude něco stát nebo ti nepřinese problémy – ať už okamžité, nebo do budoucna.

<Card header="Pátrání v 5E">

V původních pravidlech PH určí, kolik dní (kromě dalších podmínek, které musíš splnit) pokus o vypátrání informace potrvá. Každý den Pátrání tě stojí 1 zl nad rámec nákladů Životního stylu (poplatky, úplatky atp.). Informaci se ti navíc nemusí podařit získat. Naše pravidla, která postavě, byť za cenu komplikací, přihrávají úspěch a posun v příběhu, nám přijdou zábavnější.

</Card>

### Hýření

Co lepšího můžeš se získanými zlaťáky udělat, než je pořádně roztočit a užít si vše, co můžeš? Pokud se v Mezidobí rozhodneš prostě utrácet a užívat života plnými doušky, směle do toho!

Rozhodni se, jak moc chceš Hýřit, tedy kde, s kým a v jakém stylu: Zvol patřičný Životní styl a zaplať stonásobek jeho denní ceny. Následky Hýření budou mít odpovídající závažnost či rozsah:

* Lidé, kterých se následky týkají, budou patřit ke stejné společenské třídě.


* Magie bude mít sílu odpovídající danému Stupni (Mizerné hýření odpovídá 1. Stupni, Chudé 2\. Stupni atd.).

* Kouzelné předměty a Lektvary mají odpovídající Vzácnost (Mizerné hýření odpovídá Běžnému předmětu, Chudé Neobvyklému atd.).

* Obecné události budou mít odpovídající rozsah a závažnost okolností.

Následně své Hýření popiš. Společně s PH zvolte vhodný typ Scény mezidobí, možný Prospěch a Problém a odpovídající SO. Scény Hýření jsou obvykle hody na Charisma. Pokud ve scéně uspěješ, získáš Prospěch – pokud ne, vynese ti to Problém.

**Náročnost scén** Hýření závisí na vašem herním stylu. Vyšší obtížnosti obvykle vedou k herně zábavnějšímu Hýření – problémy postavu často následují déle než úspěchy. A ostatně i hýřit se musí umět! 

**Divoké hýření:** Prospěch nebo Problém Hýření není nutné určovat až podle popisu Hýření. Ostatně Hýření není zrovna činnost známá svou předvídatelností. Klidně si můžeš nejprve hodit na Prospěch a Problém a podle toho, co ti padne, popsat vhodnou scénu a určit její SO. Nebo můžeš prostě popsat začátek Hýření, určit SO naslepo, vyhodnotit scénu a až pak hodem určit výsledek a popsat, jak k němu z původní situace došlo. My to tak děláme.

###### Tabulka Hýření

| k12 | Prospěch | Problém |
| --- | --- | --- |
| 1  | **Mnoho nových přátel.** Pokud je to přímo neohrozí, v budoucnu ti    pomůžou, když budeš potřebovat. | **Kletba.** Znesvěcení posvátného místa, rouhání či urážka mocného Sesilatele ti vynesly Kletbu. |
| 2  | **Hazard a štěstěna!** Hýření tě nic nestálo – naopak ti vyneslo tolik peněz, kolik tě mělo stát. | **Obvinění.** Stráže a soudy tě viní ze závažného zločinu. |
| 3 | **Magický předmět.** Jednoho rána byl u tebe. Nepamatuješ si jak ani proč. | **Zhrzený manžel či zhrzená manželka.** Onu nevinnou situaci si nenechá vysvětlit! |
| 4 | **Láska.** Kdo významný či zajímavý v tobě objevil lásku svého života – nebo jen zábavný flirt na pokračování? | **Podvody a krádeže.** Hýření tě stálo dvakrát více, než mělo. Pokud si ho nemůžeš dovolit, zadlužíš se u někoho mocného. |
| 5 | **Legendární tah.** Tvé hýření a to, co se při něm dělo, zůstane dlouho v paměti a udělalo z tebe známou osobu (vzhledem k okolnostem s relativně dobrou pověstí). | **Ztráta paměti.** Své hýření si nepamatuješ. Bylo tak divoké, nebo ti někdo ukradl vzpomínky? Co důležitého, co si nepamatuješ, se asi tak mohlo stát? |
| 6 | **Nečekané informace.** Naprostou shodou náhod se dozvíš něco, co je     pro tebe významné. | **Nehoda.** Viděli tě u toho, když se něco hrozně zvrtlo. A ne, že by na tobě nebyl kus viny. |
| 7 | **Vděčnost.** Někdo u tebe našel nečekanou pomoc či zastání v okamžiku nouze a plánuje se ti odvděčit. | **Závislost.** Některé věci se nemají ani zkoušet. Ať už je tvá nová záliba cokoliv, získáš Závislost se Stupněm odpovídajícím Stupni tvého Hýření (viz 13. kapitola: Stavy a Nemoci). |
| 8 | **Lektvary.** Ať už jste zkoušeli cokoliv, něco ti z toho zbylo. | **Závazek.** Slib či přísaha vymáhané ctí, zárukou či magií. |
| 9 | **Kontakty.** Seznámíš se se zajímavými lidmi, kteří umí, vědí nebo dokážou zjistit nečekané věci. | **Vykázání.** Tvé chování ti vyneslo trvalé vykázání z významného místa či společenského okruhu. |
| 10 | **Produktivní zábava.** Jakkoliv podivně to zní, Hýření tě dovedlo k produktivitě. Vyber si libovolnou aktivitu Mezidobí a získej v ní tolik úspěšných scén, kolik je úroveň tvého Hýření. (Jak se tohle mohlo stát?) | **Ztrapnění.** Tvé Hýření tě stálo společenskou vážnost a možná i postavení. Dokud věc nenapravíš, máš v relevantních scénách Nevýhodu ke všem hodům na Sociální dovednosti. |
| 11 | **Vílí náklonnost.** Nejspíš o tom ani nevíš, ale způsob tvého Hýření ti vynesl náklonnost a budoucí pomoc některé z Víl. | **Tajemství.** Tvé Hýření tě přivedlo k něčímu tajemství. Ať jde o cokoliv, někdo tě bude chtít umlčet. |
| 12 |  **Hoď 2x znovu.** Počítej oba hody. | **Hoď 2x znovu.** Počítej oba hody. |

### Výroba, tvorba a výzkum 

#### Světská výroba

Pokud má postava Zdatnost s příslušným Náčiním a vhodné podmínky, může se živit provozováním řemesla. V rámci této činnosti může vyrobit i určitý počet věcí pro vlastní účely. V rámci Scén mezidobí taková výroba zpravidla odpovídá scéně Snahy a příležitostí a postava vyrobí obvyklé množství věcí (jeden Meč, svazek Pochodní, Velký Sud piva atp.). U věcí, které jsou drahé i na poměry Životního stylu postavy, může PH chtít, aby postava zaplatila polovinu prodejní ceny jako úhradu nákladů výroby.

Postava může vyrobit i několikanásobně více věcí. V tom případě se touto činností ale nemůže živit a své Životní náklady musí hradit přímo. Ani u výroby drobných věcí pak nemůže těžit z přebytků obchodní výroby a musí tak hradit všechny výrobní náklady sama (obvykle polovinu prodejní ceny).

<Card header="Doba výroby v 5E">

Původní pravidla udávají počet dní výroby jako 1/5 ceny ve zlaťácích, jeden den definují jako osm hodin práce a zmiňují možnost postav sčítat své úsilí. Navíc vyrábějící postavě dávají Střídmý životní styl zdarma nebo Pohodový za polovinu ceny. Opět – podobné škrtání kalendáře a hrubé zobecnění nám nepřijde příliš zajímavé ani herně přínosné – vhodná scéna a případně hod kostkou činí hru zábavnější.

</Card>

#### Očarovávání a magický výzkum

Postavy pracující s magií můžou věnovat Mezidobí očarovávání, tvorbě Kouzelných předmětů, rituálům a vytváření magických Divů. Tato podkapitola obsahuje obecná pravidla pro podobnou činnost a detailnější pravidla pak najdeš u některých Povolání – co přesně je ale možné dělat a za jakých podmínek bude záležet především na vašem herním světě a dohodě mezi Hráčem a PH a ve vaší herní skupině obecně.

**Tvorba Kouzelných předmětů** se týká především Alchymisty (ačkoliv některé Předměty můžou občas vzniknout spíše dílem magie než alchymie).

**Tvorba magických Divů** se týká kouzlících Povolání. Divy jsou dlouhodobá nebo trvalá kouzla a magické efekty, jejichž vytvoření vyžaduje dlouhé rituály a opakované kouzlení (utrácení Pozic kouzel). Postavy jsou zpravidla schopny vytvářet Divy, které jsou obdobami kouzel, která znají – co přesně to znamená záleží především na vašem světě, dohodě a případně úspěšnosti příslušných Scén mezidobí.

<Card header="Trvalá Kouzla v 5E">

U některých Kouzel v 5E je uvedeno, že se jejich efekt může stát trvalým, pokud jsou Sesílána opakovaně po nějakou konkrétní dobu (např. jeden rok). Příslušné pasáže v popisech Kouzel jsme zachovali, avšak tato pravidla pro tvorbu Divů je efektivně nahrazují.

</Card>

**Magický výzkum** se týká všech postav schopných tvořit magické Předměty nebo Sesílat kouzla a umožňuje vynalézat nové magické Předměty a kouzla. Postava může vynalézat pouze takové Předměty a kouzla, která je schopna vytvořit nebo Seslat a která odpovídají charakteru jejího Povolání a případně Oboru. Pokud postava vynalezne nové kouzlo či magický Předmět, automaticky se jej Naučí. Pokud by tím přesáhla počet Známých kouzel svého Povolání, Naučí se jej namísto Kouzla, které už zná (toto Kouzlo zapomene) i když toto omezení ti PH může dovolit ignorovat.

<Card header="Tvorba nových kouzel a Předmětů">

5E ani JaD nemají žádná přesná pravidla pro vytváření nových kouzel ani magických Předmětů nebo Lektvarů. Když vymýšlíš nové kouzlo nebo Předmět, porovnej jeho účinky s již existujícími a podle toho urči konkrétní pravidla, hodnoty a zařazení (Stupeň kouzla nebo Vzácnost předmětu). Pokud účinky spočívají v Útocích, Zásazích, Léčení či dávání Bonusů, bývá to snadné. Pokud se „hodnota" efektu nedá vyjádřit tak přímo, jde skutečně spíše o alchymii – neboj se případně kouzlo či Předmět později upravit, pokud by se ukázalo, že je citelně silnější
nebo slabší, než se původně zdálo.

Obecně je lepší učinit kouzlo/Předmět/Lektvar zpočátku spíše o něco slabší – ostatně jde o nově objevenou věc. Případné pozdější posílení se snadno vysvětlí tím, že postava formuli vyladila či zdokonalila – s pozdějším oslabením to tak snadno udělat nelze.

</Card>

**Výzkum a tvorbu** lze spojit do jedné činnosti. V takovém případě vyžaduje činnost o dvě Scény mezidobí více a může mít o polovinu vyšší náklady nebo trvat dvojnásobek uvedeného orientačního času.

Všechny tři výše uvedené činnosti se řídí stejnými rámcovými pravidly a jejich shrnutí najdeš v tabulkách níže – Tabulka očarovávání a magického výzkumu se používá pro dlouhodobé efekty, zatímco Tabulka výroby Svitků a Lektvarů se používá pro jednorázové efekty. Postava musí mít potřebnou Úroveň a musí činnosti věnovat potřebný čas, úsilí a zdroje. Čas a úsilí jsou vyjádřené počtem Scén mezidobí, které postava činnosti věnuje. Typ scén určí PH po dohodě s Hráčem – může přitom jít o libovolné scény od Snahy a příležitostí samotné výroby či výzkumu přes Významné okamžiky pokusů, shánění ingrediencí a plnění mystických podmínek nebo Rizika a rozhodnutí s činností související až po Osobní okamžiky, které ukáží, jaký význam činnost pro postavu má, jak zasahuje do jejího života nebo co jí obětovala.

Zbylé tři sloupce tabulek jsou především orientační a po dohodě je můžete snadno změnit: **Čas** je přibližný čas výroby v Konkrétních jednotkách – počet potřebných **Scén** mezidobí tuto dobu už odráží, takže při jejich použití tento sloupec příliš nepotřebuješ. **Životní styl** ukazuje minimální Životní styl poskytující dostatečné pohodlí a podmínky pro činnost dané složitosti – v některých případech se ale může lišit, lze jej ignorovat, nebo může být přesně opačný (např. u Kleriků, kteří objevují nové zázraky skrze skromnost, pokoru a odříkání). A konečně **Náklady** udávají orientační cenu činnosti v případě, že tvorba či výzkum skutečně stojí peníze (což je na dohodě nebo rozhodnutí PH) – „ohromné" znamená částky, které si můžou dovolit zaplatit jen nejbohatší jedinci okolo, případně může jít i hodnoty, které nelze vyjádřit pouhými penězi (splacené přísliby, závazky, práva, privilegia postavení aj.), ale které pokud chcete můžete vyjádřit Mocenskou měnou(viz rámeček na straně 208). Mnoho magické tvorby či výzkumu může vyžadovat i věci, které nelze k majetku vztáhnout vůbec – např. pravidelné modlitby celé kongregace při tvorbě Klerických divů nebo oběti humanoidů při Černokněžnickém výzkumu.

###### Tabulka očarovávání a magického výzkumu

| Stupeň / Vzácnost | Úroveň | Náklady | Životní styl | Čas | Počet Scén | 
| --- | --- | --- | --- | --- | --- |
| 0. / Běžný | 1. | Stovky zlatých | Chudý | 1 týden | 1 Scéna |
| 1. | 1. | Stovky zlatých | Chudý | | |
| 2. / Neobvyklý | 3. | Tisíce zlatých | Skromný | 1 měsíc | 2 Scény |
| 3. | 5. | Tisíce zlatých | Skromný | | |
| 4. / Vzácný|  7. | Tisíce zlatých | Pohodový | 3 měsíce | 3 Scény |
| 5. | 9. | Ohromné | Pohodový | | |
| 6. / Velmi vzácný | 11. | Ohromné | Zámožný | 6 měsíců | 4 Scény |
| 7. | 13. | Ohromné | Zámožný | | |
| 8. / Legendární | 15. | ? | Šlechtický | 1 rok | 5 Scén |
| 9. / Artefakt | 17. | ? | ? | ? | ? |

###### Tabulka výroby Svitků a Lektvarů

| Stupeň / Vzácnost | Úroveň | Náklady | Životní styl | Čas | Počet Scén | 
| --- | --- | --- | --- | --- | --- |
| 0. / Běžný | 1. | Desítky zlatých | Chudý | 1 den | 1 Scéna |
| 1. | 1. | Desítky zlatých | Chudý |||
| 2. / Neobvyklý | 3. | Desítky zlatých | Skromný | 1 týden ||
| 3. | 5. | Stovky zlatých | Skromný |||
| 4. / Vzácný | 7. | Stovky zlatých | Skromný | 1 měsíc | 2 Scény |
| 5. | 9. | Stovky zlatých | Skromný |||
| 6. / Velmi vzácný | 11. | Tisíce zlatých | Pohodový | 2 měsíce |
| 7. | 13. | Tisíce zlatých | Pohodový |||
| 8. / Legendární | 15. | Ohromné | Pohodový | 3 měsíce | 3 Scény |
| 9. | 17. | Ohromné | Zámožný | ? | ? |

<Card header="Změna počtu Scén mezidobí">

Potřebný počet Scén mezidobí jsme nastavili jako neutrální hodnotu, která by měla fungovat ve většině her. Pokud ve své hře Mezidobí příliš neřešíte a hrajete jen málo jeho Scén, můžete chtít počet Scén snížit. Pokud je ale ve vaší hře Mezidobí naopak velmi významné, počet Scén moc nezvyšujte – přestalo by to být zábavné. Místo toho zkuste použít jiná omezení, jako například zohlednění Konkrétního času nebo Nákladů.

</Card>

<Card header="Množství magie ve vašem světě">

Všimni si, že tato pravidla nikde přímo nespecifikují rozsah ani trvání magických Divů nebo dobu, během které si Kouzelné předměty udrží svou moc. Neříkají ani nic o množství Alchymistů nebo Sesilatelů kouzel ve vašem světě, nebo o tom, kolik z nich dokáže (bez ohledu na své další schopnosti) tvořit slušné Kouzelné předměty nebo trvalé Divy.

Kromě toho, tvorba magických Předmětů a Divů, stejně jako magický výzkum, určitě zahrnují nespočet dalších problémů, podmínek a zádrhelů, které zde neřešíme – vzácné a těžko sehnatelné ingredience, fáze či zatmění měsíce, hvězdné a planetární konjunkce, souhry počasí a složité úkony, jako např. nutnost chytit do lahve blesk z bouře při úplňku atp. U činnosti Hráčských postav předpokládáme, že se všechny tyto podmínky náhodou schází tak, jak je potřeba. Pro ostatní Sesilatele a tvůrce ve vašem světě to může být o hodně těžší.

Co chceme říct je, že možnosti Hráčských postav popsané v těchto pravidlech nemusí nijak ukazovat na množství magie ve vašem světě obecně.

Všechny zde naznačené obtíže přitom můžou být buď tesané do kamene, nebo závislé na magických znalostech. Pokud jsou tesané do kamene, bude magie vždy a pro všechny stejně náročná a množství magických Předmětů či Divů bude napříč světem zhruba stejné – nebo minimálně bude mít pevný strop. Pokud jsou ale závislé na znalostech, různé říše a období vašeho světa můžou oplývat odlišným množstvím magických Divů a Předmětů – to se pak může odrážet v množství a rozsahu magie, kterých bude tvá postava v Mezidobí schopna.

</Card>

**Úspěchy a neúspěchy ve Scénách mezidobí** lze chápat buď ve vztahu k samotné činnosti (dopad na život postavy, změna ceny práce, nehody atp.), nebo k jejímu výsledku (nedokonalosti nebo naopak přidané efekty Předmětu, Divu či kouzla). U případných magických katastrof dávej pozor, aby jejich odehrávání nepřesáhlo zamýšlený rozsah Scén mezidobí – pokud by na to mělo dojít, nechte do dění zapojit i ostatní postavy, jako by šlo o nečekané dobrodružství.

**Počet Scén mezidobí nutný k činnosti** lze rozdělit do více Mezidobí za předpokladu, že postava má možnost svou práci v mezičase někde uchovat, aby se k ní mohla vrátit. To může vyžadovat udržování určitého Životního stylu a může to nést riziko, že činnost v průběhu dobrodružství někdo nebo něco ohrozí.

**Scény mezidobí lze kombinovat s dobrodružstvím.** Pokud postavě k dokončení činnosti chybí už jen jedna nebo dvě Scény, může je PH vystihnout jako konkrétní podmínky, které může postava splnit při hře a své magické dílo či výzkum tak dokončit v průběhu dobrodružství. Naopak pokud postava už v průběhu dobrodružství podnikne nebo získá něco potřebného k magické tvorbě či výzkumu (např. získá vzácné suroviny, objeví mystické tajemství atp.), může se jí to započítat a snížit počet dalších Scén mezidobí potřebných k dokončení činnosti.

### Moc a vliv – Sítě 

Postavy s mocenskými zájmy v okolním světě se můžou obklopit Sítěmi kontaktů, poskoků, spojenců, informátorů, zločinců a dalších mnohdy pochybných, avšak užitečných jedinců. Takové Sítě pro ně můžou získávat informace nebo vyřizovat různé záležitosti, včetně těch ne zcela čistých.

Když buduješ svou Síť, vždy popiš, o jakou Síť se jedná a kým je tvořena. Vybudování mocenské Sítě vyžaduje čas a úsilí (tedy Scény mezidobí) a finanční výdaje na platby a úplatky, jak ukazuje následující tabulka:

###### Tabulka budování Sítí

| Hodnocení | Scén na zlepšení | Scén celkem | Náklady | 
| --- | --- | --- | --- |
| 1 | 2 | 2 | Desítky zlatých |
| 2 | 2 | 4 | Stovky zlatých |
| 3 | 2 | 6 | Tisíce zlatých |
| 4 | 4 | 10 | Ohromné |
| 5 | 5 | 15 | ?   |

Pokud se tvorbě Sítě věnuješ i v průběhu dobrodružství, PH to může pro potřeby tvorby Sítě uznat jako odehrání Scény mezidobí.

<Card header="Určování Nebezpečnosti">

V případě, že je tvým Cílem něco neživého (krádež předmětu, snaha o sabotáž atp.), použij Nebezpečnost majitele nebo strážce předmětu. Pokud je tvým Cílem člověk, který je pod něčí ochranou, použij, pokud to dává větší smysl, Nebezpečnost jeho ochránců.

</Card>

<Card header="Více Sítí">

Není problém, aby postava měla více Sítí - každá z nich by ale měla odrážet jinou část její mocenské základny. Postava by tedy neměla mít dvě zločinecké či politické sítě, ale může mít jednu Síť odrážející její šlechtické postavení a politický vliv a druhou, která bude odrážet její vliv v podsvětí.

</Card>

<Card header="Sítě a Panství">

Sítě a Panství (a ostatně i Sídla) jsou způsoby, jak vyjádřit části vašeho herního světa v pravidlech. Tyto nástroje se občas překrývají - vždy použij ten, který nejvíce odpovídá prvku světa, který má vyjádřit. Prvky lze v případě potřeby i snadno kombinovat - významná a velká organizace tak může být vyjádřena jako kombinace Sítě a Panství.

</Card>

<Card header="Sítě jako pomůcka PH">

Sítě lze použít i pro vyjádření vlivu a možností různých Nehráčských postav v příběhu. Hodnocení sítě (případně upravené o +1 za vhodnou Charakteristiku) pak lze použít pro určení Nebezpečnosti běžných protivníků, které může daná postava proti Hráčským postavám poslat.

</Card>

#### Možnosti Sítě

Působnost Sítě se váže ke konkrétnímu místu (městu, kraji atp.). Hlavním přínosem Sítě je možnost zjišťování informací nebo vykonávání úkolů mimo samotné Scény mezidobí – takto lze Síť využít během každého Mezidobí právě jednou. Konkrétně pro tebe Síť může:

* Zjistit obecně známé informace z minulosti, současnosti nebo plánované budoucnosti o osobě, místě nebo věci.

* Spáchat nepříliš náročný zločin, typicky krádež něčeho málo střeženého, přepadení bez smrtelných následků nebo žhářství či sabotáž bez přímých úmrtí. (Možnosti a míra násilí se můžou lišit v závislosti na tom, co je v daném místě obvyklé.)

* Ovlivnit činnost nebo rozhodnutí nějaké organizace nebo úřadu způsobem, který je obhajitelný těmi, kteří za něj nesou odpovědnost.

* Vyřídit další obdobně náročné činnosti (doručit zprávu, hlídat nějaké místo či osobu atp.). 

Úspěch libovolné Akce sítě je Ověřením inteligence. SO záleží na Nebezpečnosti cíle a na anonymitě prostředí, v němž se Cíl nachází: V neosobním či nepřehledném prostředí (město,
velké a rušné paláce, přístavy atp.) je SO 10 + (Nebezpečnost / 2), v přehledném prostředí (venkov, rodinná sídla, uzavřené komunity atp.) je SO 10 + Nebezpečnost.

Síť můžeš využít i v průběhu dobrodružství – počítej ale s tím, že zařídit věci může pár dní trvat a zařizovat věci narychlo a bez přípravy může stát peníze navíc (obvykle desítky zlatých).

**Utajení:** Poté, co Síť Akci provede, tě PH podle svého uvážení může vyzvat k hodu na Záchranu na Inteligenci či Charisma proti stejnému SO. Pokud v Záchraně neuspěješ, Cíl se dozví, kdo za akcí stál, nebo alespoň získá dobré stopy (to není totéž, jako že by ti to mohl dokázat – ale i tak to může být nepříjemné). Stejný hod provedeš i kdykoliv, kdy se někdo pokusí tvou Síť rozkrýt z vlastní iniciativy – SO je dán Nebezpečností protivníka.

#### Charakteristiky Sítě

S každým bodem svého Hodnocení získá Síť jednu Charakteristiku.

###### Tabulka charakteristik Sítí

| Charakteristiky | Popis |
| --- | --- |
| Hluboká | Síť je velmi dobře utajena a její členové za sebou umí dobře zametat stopy – získáš Výhodu ke všem hodům na Utajení. |
| Násilná | Členové Sítě postrádají zábrany obvyklé pro dané místo – typicky to znamená, že jsou ochotni zabíjet a jednat i proti zcela bezbranným obětem. |
| Schopná | Síť dokáže provést Akce, které vyžadují nadprůměrné schopnosti a trénink – typicky ukrást i dobře střežené předměty nebo unést chráněnou osobu. |
| Soběstačná | Síť se dokáže sama organizovat a finančně zajistit. K jejímu udržení a fungování není nutná ani tvá občasná přítomnost a Síť může vykonávat úkoly zadané na dálku (např. dopisem, poslem, domluveným znamením atp.). |
| Široká | Síť dosáhne i daleko mimo své centrum, ať už protože má v jiných místech zastoupení či spojence, nebo tam dokáže někoho poslat. Síť dosáhne tolik „kroků" od svého centra, kolik je její Hodnocení. |
| Vlivná | Síť dosáhne na úplatné, vydíratelné nebo jinak ovlivnitelné jedince na důležitých místech a může tak ovlivnit činnosti nebo rozhodnutí nějaké organizace i způsobem, který je očividně pokřivený. |
| Výnosná | Síť sama přináší zisky – ať už obchodním zužitkováním informací, krádežemi a jinými zločiny, výběrem výpalného, nebo poskytovanými službami. Síť přináší výnosy jako Panství s Hodnocením o jedna nižším, než je Hodnocení sítě. |
| Výzvědná | Síť dokáže zjistit i informace, které jsou tajné nebo ukryté, pokud jsou jen trochu dostupné. |

### Následovníci a Učedníci 

S tím, jak roste moc postavy, často vyvstává potřeba mít k ruce někoho, kdo se postará o různé drobné či běžné záležitosti, zatímco se postava sama věnuje něčemu důležitějšímu. Pro běžné záležitosti si lze samozřejmě sehnat služebnictvo, zaplatit žoldnéře či námezdníky nebo třeba zverbovat armádu. Takové záležitosti můžou v závislosti na vaší hře, míře využívání pravidel pro Mezidobí a úvaze PH vyžadovat Scénu mezidobí, ale obecně vyžadují hlavně peníze a/nebo odpovídající zázemí a postavení. Některé věci, které postava nechce dělat sama, jsou však příliš důležité, citlivé nebo složité, než aby je svěřila jen tak někomu. Za tímto účelem není nic lepšího, než sehnat si věrné Následovníky nebo si pořídit oddané Učedníky.

<Card header="Druhotné postavy">

Pokud hrajete rozsáhlejší možnosti Mezidobí (jako např. Plynoucí události), můžeš mít konkrétní pojmenované Následovníky, kteří slouží jako tvé „hlavní" postavy pro odehrávání scén Mezidobí, v nichž tvá Hráčská postava není přítomna sama, ale ve kterých jedná skrze své Následovníky. Taková postava může být jen „zástupná", aby ti umožnila hrát scény „běžným" způsobem z pohledu jednoho aktéra – pokud vám to ve skupině vyhovuje, může být i plnohodnotná (byť vázaná na tvou hlavní postavu) a můžeš ji hrát jako samostatnou postavu s vlastními zájmy, osobností, přístupem atp.

Mimochodem, technicky vzato není velký problém, abyste jako Hráči hráli ve hře více než jen jednu postavu, zejména pokud hrajete příběh, v němž vaše skupina není vždy celá pohromadě. Znamená to trochu víc dělit pozornost mezi jednotlivé postavy a snažit se je držet od sebe, abyste předešli schizofrenním dialogům a interakcím, na druhou stranu vám to umožňuje vyprávět příběh z více úhlů pohledu. Píšeme to ale hlavně jako inspiraci pro zájemce. V menší míře si to můžete případně vyzkoušet tak, že si budete navzájem hrát přátele/rodinu/sluhy nebo jiné vedlejší postavy svázané s vašimi hlavními postavami.

</Card>

#### Následovníci

Následovníci v tobě spatřují více než prostou autoritu či svého zaměstnavatele. Můžou ti být oddáni ctí, následovat tvou moudrost, spatřovat v tobě naději, hledat u tebe zastání atp. Ať už jde o zapřisáhlé rytíře, mystický kult, náboženské učedníky, nebo lidové hnutí, dokud své Následovníky nezradíš či zcela nezklameš, můžeš se o ně pevně opřít.

Následovníky nelze shánět v rámci Mezidobí. Rytířská bratrstva a tajemné kulty jsou natolik příběhově významné, že by jejich získávání vždy mělo být součástí dobrodružství. Výhody, které ti Následovníci přinesou, se z velké části projeví v dobrodružství a v možnostech, které se ti nabídnou. V rámci Mezidobí ti jeden okruh Následovníků umožní získat Výhodu na jednu Scénu mezidobí, v níž ti můžou výrazně pomoci nebo ji zařídit za tebe. Pokud Scénu vyhodnocuješ jen jedním nebo několika málo souhrnnými hody, můžeš použít statistiky své postavy – ta ale ve scéně nemusí být přítomna.

#### Učedníci

Učedníci jsou jednotlivci, kteří k tobě vstoupili do služby výměnou za tvé vedení, výuku a výcvik. Být Učedníkem a mít Učedníka není jen praktická záležitost – mnohdy se to pro obě strany pojí i se společenským postavením a prestiží. V různých profesích se Učedníkům říká různě – od pážat přes tovaryše, akolyty až po svěřence či chráněnce. Ať už vaše profese činí váš vztah více formální, tradiční či rodinný, Učedníci nejsou jen další služebníci – jsou součástí tvé domácnosti, neseš za ně odpovědnost a nejspíše mezi vámi existuje (nebo teprve vznikne) i osobní vztah.

Učedníci ti jsou věrní (často i když s nimi nezacházíš zrovna nejlépe – i když vše má své hranice) a bývají schopnější než většina ostatních lidí okolo – za to ale čas od času potřebují tvou pozornost či zastání. Můžeš mít i více Učedníků, pokud si je seženeš a najdeš si na ně potřebný čas.

**Sehnat Učedníka** vyžaduje alespoň jednu Scénu mezidobí – avšak pokud chceš, můžeš jich do shánění věnovat i více. Úspěšnost těchto Scén se projeví v tom, jakého Učedníka seženeš – ať už co do talentu, původu, či divokosti.

**Učedník začíná** s jednou Vlastností na 8 (–1), jednou Vlastností na 12 (+1) a zbylými Vlastnostmi na 10 (+0), upravenými o běžné Rasové opravy. Za každou úspěšnou Scénu jeho Shánění (ale nanejvýš za dvě) mu můžeš přidat +2 do některé Vlastnosti (nebo +1 do dvou Vlastností). Maximum výdrže Učedníka odpovídá postavě tvého Povolání na 1\.  Úrovni.

**Učedník se zlepšuje** s časem a tvou výukou a vedením. Ty jsou reprezentované odpovídajícími Scénami mezidobí, které jeho výcviku věnuješ (případně se může zlepšovat i společně prožitými dobrodružstvími, pokud jej na ně bereš – každý výrazný moment, při němž Učedník využil svých schopností, se může počítat za jednu Scénu). Každé zvýšení Hodnocení učedníka přidá Učedníkovi +2 k Vlastnostem podle tvého výběru a jednu Zdatnost v  Dovednosti či s Pomůckami.

Detaily zlepšování Učedníka ukazuje Tabulka zlepšování Učedníka.

Poté, co Učedník dosáhne 5. Stupně svého Hodnocení, tě nejspíš brzy opustí, aby se věnoval vlastním povinnostem, živnosti či dobrodružstvím.

###### Tabulka zlepšování Učedníka

| Hodnocení učedníka | Počet Scén na zlepšení | Zdatnostní bonus | Schopnosti | Životní styl | Úkoly |
| --- | --- | --- | --- | --- | --- |
| 1 | 1+ | +0 | Zdatnosti tvého Povolání | Tvůj – 2 | Jasně popsané, přímočaré |
| 2 | 2 | +0 | Alchymista: jedno Použití truhly, Barbar: Zuřivost, Bojovník: Druhý dech, Lovec  netvorů: Lov, Tulák: Kvalifikace, Sesilatelé: Triky | Tvůj – 2 | Jasně popsané |
| 3 | 2 | +1 | — | Tvůj – 1 | Rámcově popsané |
| 4 | 2 | +1 | Alchymista: Improvizace, Barbar: Obrana beze Zbroje, Bojovník: Bojový styl, Lovec netvorů: Lovecké zakletí, Tulák: Zákeřný útok, Sesilatelé: Pozice kouzel | Tvůj – 1 | Jasně zadaný výsledek |
| 5 | 2 | +2 | — | Tvůj | Vyžadující vlastní invenci |

<Card header="Mocnější a akční Učedníci">

Zde popsaní Učedníci končí svou učednickou kariéru jako postavy na 1. Úrovni. Pokud chcete, u mocných Hráčských postav můžou Učedníci zůstat i déle – popřípadě se naučit více. V takovém případě můžete řádky tabulky posunout nahoru a uvolněné místo v horních Úrovních učedníka zaplnit prvními Úrovněmi povolání. Na 5. Úrovni učedníka bude mít Učedník takovou Úroveň povolání, kolik je Zdatnostní bonus tvé postavy – 2.

V akční hře, v níž své Učedníky berete na dobrodružství, jim můžete dát trochu více Výdrže – např. obdobu jedné další Úrovně povolání za každou sudou Úroveň učedníka.

</Card>

**Učedníkův Životní styl** platíš ty – který to bude, je dáno tvým rozhodnutím, nicméně okolní společnost může mít v tomto směru určitá očekávání spojená s tradicí a zvyklostmi. Tabulka ukazuje orientační hodnoty těchto očekávání.

**Učedníkovi můžeš dát úkol** přiměřeného rozsahu (jak ukazuje tabulka). Při plnění úkolu si Učedník může přičíst tvůj Zdatnostní bonus až do výše svého Hodnocení. Pokud dáš Učedníkovi úkol nad jeho síly, hází si na něj s Nevýhodou. Pokud Učedník v hodu uspěje, úkol prostě splní. Pokud neuspěje o více než 5, dostane se do problémů – dostat ho z nich si vyžádá Scénu mezidobí (nebo tvou vlastní snahu, pokud se tak stane v průběhu dobrodružství).

**V době, kdy jsi na dobrodružství**, pro tebe může Učedník obstarávat běžné záležitosti a zastupovat tě ve tvých zájmech. Navíc pro tebe může vykonat jednu Scénu mezidobí (což se řídí pravidly pro zadání úkolu výše).

**Pokud Učedníka zanedbáváš **(delší dobu nevěnuješ Scény jeho výcviku – což je na posouzení PH), najde si Učedník vlastní aktivity. Co přesně se stane, určí PH nebo to společně zjistíte hodem 1k12 v následující tabulce (Pokud Učedníka učíš v Sídle odpovídajícího Typu a padne výsledek rovný nebo menší, než je Hodnocení sídla, můžeš hodit znovu – nový hod ale už musíš použít). Pamatuj, že za velkou část problémů, které Učedník způsobí, bude okolí vinit tebe. Ať už se stane cokoliv, Učedník si započítá jednu Scénu pro své zlepšení.

###### Tabulka zanedbávání Učedníka

| k12 | Aktivita a následky |
| --- | --- |
| 1 | **Děsivé selhání!** Požár, vyprovokování boje, výbuch, magická nehoda - ať už Učedník zaviní cokoliv, utrpí okolí a dojde ke zraněním - možná i k úmrtím. Musíš věnovat alespoň jednu Scénu mezidobí snaze o nápravu, pokusu se Učedníka zřeknout a nechat ho osudu, nebo spolu s Učedníkem čelit následkům. |
| 2 | **Nezodpovědnost.** Učedník způsobí nehodu, rozsáhlé škody a možná i zranění něčím, co nesouvisí s jeho povinnostmi a výcvikem. Musíš věnovat alespoň jednu Scénu mezidobí snaze o nápravu, čelit následkům, nebo se Učedníka zřeknout a nechat ho osudu. |
| 3 | **Smrtelná hloupost.** Učedník se svou vinou dostane do situace, která jej ohrozí na životě - ať už ihned, nebo svými následky (Nemocí, prokletím atp.). Na záchranu Učedníka musíš věnovat jednu Scénu mezidobí - úspěch předejde trvalým následkům. |
| 4 | **Chaos.** Učedník uvedl do pohybu sérii událostí, která uvrhla tvé Sídlo nebo záležitosti v naprostý chaos. Nemůžeš těžit z výhod Sídla, dokud nevěnuješ jednu Scénu mezidobí nápravě. Pokud Sídlo nemáš, přinese ti chaos pouze Nevýhodu do další Scény mezidobí. |
| 5 | **Znemožnění.** Učedník provedl něco, co tě ztrapnilo nebo tvým jménem urazilo někoho významného. Můžeš věnovat jednu Scénu mezidobí snaze o nápravu, nebo čelit Nevýhodě ve Scénách mezidobí, které můžou být ovlivněné tvou reputací. |
| 6 | **Únik informací.** Možná na tebe někdo úspěšně vyzvídal – nebo se Učedník jen nešťastně podřekl, nebo se dokonce chvástal. Tak nebo tak, Učedník vyzradil něco důležitého, co neměl. Je na PH, zda to můžeš v rámci jedné Scény mezidobí zkusit napravit, nebo ne - nebo zda o tom tvá postava vůbec ví. |
| 7 | **Hipogryf v porcelánu.** Učedník se ti snažil ukázat, že má na víc a přitom zničil (ztratil, znehodnotil…) nějaké důležité zásoby či vybavení. PH určí škody adekvátně tvému Životnímu stylu, Sídlu, projektům Tvorby a Výzkumu a dalším okolnostem. |
| 8 | **Dohoda.** Učedník někomu slíbil službu, která je nad jeho síly. Skrze jednu Scénu mezidobí mu můžeš pomoct věc dokončit (a možná z toho něco získat), nebo jej ze závazku zkusit vymanit. Nebo ho v tom můžeš nechat zlomyslně vykoupat - tím ale ztratíš jednu další Scénu mezidobí, kterou by ti Učedník jinak poskytl. |
| 9 | **Nový Učedník.** Učedník k tobě přivedl nového zájemce o vstup do učení. Bohužel, je v tom nějaký háček - možná není nejnadanější, možná ho provázejí problémy, možná ti jej nastrčil rival či nepřítel. Nadání zájemce je zpravidla úměrné problémům, které se s ním pojí. Minimálně tušíš, o jaké problémy může zhruba jít a pokud chceš, můžeš jej odmítnout. |
| 10 | **Záhada.** Učedník při své aktivitě objevil něco podivného. Prazvláštní magický Předmět, tajnou místnost, Knihu v cizím jazyce, tajemný dopis nebo cokoliv jiného. |
| 11 | **Klidné samostudium.** Učedník se naučí jazyk nebo získá Zdatnost s novými Pomůckami. |
| 12 | **Úspěšné pokusy!** Učedník se ti snaží zavděčit vlastní aktivitou, která se mu nebývale daří - splní pro tebe nevyžádaný úkol v hodnotě jedné Scény mezidobí. |

### Sídla moci 

V mnoha hrách postavy časem projeví zájem nebo potkají příležitost získat vlastní Sídlo a s ním se pojící zázemí – ať už jeho vybudováním, dobytím, odkupem, svěřením, nebo jakkoliv jinak. Podoba Sídla se může lišit – může jít o Pevnosti a Paláce, magické Věže, Laboratoře, Chrámy nebo přírodní Útočiště. Ať už jde o cokoliv, Sídlo dává postavě kotvu v okolním světě a jeho společenském, politickém a mocenském uspořádání a z hlediska pravidel posiluje její možnosti v Mezidobí (a v závislosti na tom, jakou hru hrajete, možná i v průběhu dobrodružství). Každé Sídlo má svůj Typ, Hodnocení a Přínosy.

#### Typy a budování Sídel

Rozlišujeme šest základních typů Sídel. Jejich jména jsou odvozená od stereotypů a nemusí vypovídat nic o jejich skutečné podobě nebo charakteru:

**Pevnosti** jsou oporou vojenské moci a síly. Poskytují bezpečí a zároveň představují hrozbu. Pevnosti pomáhají ve scénách souvisejících s konflikty a válkami, s Následovníky a ve scénách Bitev.

**Paláce** jsou oporou politického vlivu a společenského významu. Poskytují věhlas a postavení. Paláce pomáhají s budováním a užíváním Sítí.

**Věže** jsou centry mystické magie Kouzelníků, Černokněžníků, Čarodějů a Bardů. Poskytují pohodlí a klid a koncentrují magické síly. Věže podporují Výzkum kouzel a tvorbu Divů.

**Laboratoře** jsou zázemím pro alchymii a očarovávání. Obsahují rozličné aparatury, mystické obrazce, čočky atp. Laboratoře pomáhají s Výzkumem a Tvorbou kouzelných předmětů.

**Chrámy** jsou posvátnými místy víry. Zatímco Věže koncentrují mystickou moc dovnitř, Chrámy projektují posvátnou moc ven. Stejně jako Věže podporují Výzkum a tvorbu Divů.

**Útočiště** jsou přírodní obdobou Chrámů.

**Budování a rozvoj Sídla** probíhá pomocí Scén mezidobí, které můžou zahrnovat plánování, získávání prostředků, dohled nad výstavbou, magické rituály, spory s konkurencí aj. a v základu se řídí Tabulkou budování Sídla.

Stejně jako v případě magické Tvorby a Výzkumu, sloupce Minimální čas a Náklady jsou uvedené jen pro orientaci a jejich použití záleží na situaci a stylu konkrétní hry, kterou hrajete. Životní styl v této tabulce není podmínkou, ale naopak ukazuje, s jakým Životním stylem se dané Sídlo přinejmenším běžně pojí.

#### Kombinovaná a společná Sídla

Na jednom místě lze v rámci jedné stavby či komplexu staveb postavit Sídlo několika Typů (popř. více Sídel spojených dohromady) a vytvořit tak Kombinované sídlo s více Typy. To může učinit jedna postava sama za sebe, nebo to může udělat více postav společně. V takovém případě pro každý Typ Kombinovaného sídla sledujeme jeho Hodnocení zvlášť. 

**Příklad:** *Kouzelník si v hlavním městě postaví Věž pro podporu svých výzkumů. Později se zaplete do místní politiky a pro podporu svých zájmů rozšíří Věž o společenské prostory Paláce. Vytvoří tak Kombinované sídlo s Věží (3) a Palácem (1).*

Pokud by více Prvků Kombinovaného sídla přinášelo stejný Přínos (viz níže), tyto se pro účely určení SO nebo Bonusů nesčítají, ale počítá se pouze ten, který je zrovna logicky relevantnější – to lze rozhodnout podle typu vyhodnocované Akce nebo podle faktické podoby Sídla. Pokud dávají smysl oba, počítá se ten s vyšším Hodnocením.

Pokud se více postav rozhodne tvořit společné Kombinované sídlo (tj. každá postava tvoří jiný jeho prvek – např. Bojovník Pevnost a Klerik Chrám atp.), probíhá vše jako obvykle. Pokud se více postav pokusí spojit síly pro budování Sídla stejného Typu (např. Tulák a Bard společně rozvíjí Palác), můžou scény budování odehrávat společně nebo zvlášť. Společné Scény stojí obě postavy Scénu mezidobí, ale mají větší šanci na úspěch. Při oddělených Scénách nelze budování Sídla věnovat dohromady více Scén, než je délka daného Mezidobí – postavy tak budování příliš neurychlí, ale můžou tak každá získat čas i na jiné činnosti.

###### Tabulka budování Sídla

| Hodnocení | Scén na zlepšení | Scén celkem | Minimální čas | Náklady | Životní styl |
| --- | --- | --- | --- | --- | --- |
| 1 | 1 | 1 | 1 měsíc | Stovky zlatých | Střídmý |
| 2 | 2 | 3 | 3 měsíce | Tisíce zlatých | Pohodový |
| 3 | 3 | 6 | 6 měsíců | Ohromné | Zámožný |
| 4 | 4 | 10 | 1 rok | Ohromné | Šlechtický |
| 5 | 5 | 15 | ? | ? | Šlechtický |

#### Podoba Sídla

Tato pravidla záměrně neřeší konkrétní podobu Sídla ani konkrétní budovy spojené s jeho jednotlivými Přínosy – pouze říkají, že každý bod Hodnocení činí Sídlo výrazně větším, než bylo předtím, a že se každý Přínos pojí s konkrétní budovou. Jak přesně tvé Sídlo vypadá, je na tobě – může jít o jednu ohromnou stavbu (a jednotlivé „budovy" můžou být jen její části – sklepení, křídla atp.) nebo o hrad či městský zámek složený z mnoha oddělených staveb. Totéž platí i pro Kombinovaná sídla. Ať už tvé Sídlo vypadá jakkoliv, určitě bude dobré udělat pro něj alespoň zběžný náčrtek.

#### Hodnocení a Přínosy sídel

**Hodnocení sídla** odráží jeho velikost, vybavení a moc, kterou přináší. Každý bod Hodnocení zesiluje hlavní Přínos sídla, činí jej ještě větší, než o kolik větší jej učinil bod předchozí, a dává mu jeden další Přínos, který je reprezentovaný konkrétní budovou či stavbou (případně skalním či rostlinným útvarem v případě přírodních Útočišť). Hodnocení sídla nemůže být vyšší než 5.

Pokud některý Přínos vyžaduje určení SO, použij 15 \+ dvojnásobek Hodnocení pro Ověření a 15 + Hodnocení pro Záchrany. Pokud některý Přínos dává Bonus k hodu, pak dává +Hodnocení. Pokud si některý Přínos sám hází (typicky nějaký Div, viz Nepříjemné situace, Rizika prostředí, Oživení), hází si v základu s Bonusem rovným dvojnásobku Hodnocení.

**Hlavním Přínosem** každého Sídla je podpora s ním souvisejících aktivit Mezidobí. Když se postava ve svém Sídle věnuje této aktivitě, získá Výhodu do takového počtu Scén mezidobí, kolik je Hodnocení sídla (Hráč si vybere, které scény to budou). U Paláců se do tohoto počtu počítá jakékoliv užití Sítí, i když je mimo Scénu mezidobí. Třetí bod Hodnocení sídla navíc sníží potřebný počet Scén mezidobí o jedna (ale ne na méně, než jednu Scénu).

**Další Přínosy** sídla se váží k povaze Sídla – k jeho architektuře, výbavě, opevnění, věhlasu, Divům, jimiž je očarováno atp. Tabulka Přínosů sídel níže obsahuje seznam základních světských Přínosů a pár ukázkových možných Divů. Ne všechny Přínosy jsou automaticky dostupné pro každé Sídlo – Přínos musí vždy dávat smysl. Např. hrady zpravidla nelze Utajit a Sídla bez výrazného Přínosu pro okolí nemůžou být Výnosná.

Světské Přínosy se můžou pojit se všemi typy Sídel (byť u některých budou nabývat různých podob), zatímco Přínosy alchymistických a magických Divů můžou mít pouze Sídla podporující daný typ magie. To neznamená, že by světská Sídla nemohla být spojena s magickými Divy – jen je nelze získat spolu se zvýšením jejich Hodnocení. Sídla, s nimiž se pojí Kouzelné předměty či Divy, můžou vyžadovat Sladění – v takovém případě se Sladění se Sídlem automaticky považuje za Sladění se všemi Kouzelnými předměty a Divy, které jsou součástí Sídla.

<Card header="Sídla ve vašem světě">

Ohledně potřebného počtu Scén mezidobí pro budování Sídla platí totéž, co jsme uvedli u Tvorby kouzelných předmětů a Divů – pokud by tyto hodnoty nezapadaly do počtu Scén mezidobí, které ve hře máte, nebojte se je i výrazně upravit.

Stejně jako jsme u Kouzelných předmětů a Divů nevěděli, jak magický zrovna váš herní svět je, u Sídel netušíme, jak moc je přízemní či epický, bohatý a rozvinutý, jak co do technologie a stavebnictví, tak co do magie, která se stavbou možná může pomoci. Horní limit Hodnocení sídla odráží právě tuto stránku věci: nízké maximální Hodnocení (např. 3) se hodí do přízemních,  drsných světů, v nichž jsou Sídla relativně cenná a je potřeba si rozmyslet, čemu mají sloužit. (To lze vystihnout i výrazně vyšší cenou vysokých Hodnocení.) Vysoká maximální Hodnocení (7 nebo 8) se hodí do epických světů plných ohromných mocných hradů a vysokých, zázraky přetékajících čarodějných Věží. Pokud chcete rozsáhlá Sídla s nízkým Hodnocením, není nic snazšího, než umožnit přidávání nových Přínosů bez zvýšení Hodnocení – to se může hodit do přízemních, ale rozmáchlých světů, jako je například svět *Hry o trůny*.

A samozřejmě víme, že v realitě hrad nikdo nepostavil za rok. Jenže v realitě také nikdo nemohl ke stavbě používat magii nebo si na převoz materiálu najmout Obry. A hlavně, stavět Sídlo desítky let by nebylo herně příliš zábavné. Z hlediska pravidel je jedno, jestli hrad budete stavět jeden rok nebo jedno století – takovéhle detaily už necháme na dohodě ve tvé herní skupině. Ostatně, tato pravidla ani nikde neříkají, jak velká a rozsáhlá vaše Sídla a jejich budovy jsou.

</Card>

<Card header="Sídla Nehráčských postav">

Pravidla pro Sídla jsou zamýšlena pro Hráčské postavy. Ačkoliv z velké části dobře poslouží i při vykreslování sídel mnoha Nehráčských postav, PH by se na ně neměl vázat při určování SO pro Ověření a Záchrany v průběhu dobrodružství.

</Card>

###### Tabulka Přínosů sídel

| Světské přínosy: | Magické Divy: |
| --- | --- |
| **Uzavření:** Existuje jasné rozlišení mezi uvnitř a venku, které lze snadno vynutit a které brání průniku nežádoucích návštěvníků a útokům jedinců či menších skupin. | **Zření:** Div vyžadující Sladění. Majitel Sídla může nahlížet do celého jeho prostoru a bezprostředního okolí. |
| **Opevnění:** Sídlo je obehnáno palisádami, hradbami, příkopy, věžemi a dalšími prvky opevnění, které slouží k odrážení hromadných útoků. | **Strážci:** Div vyžadující Sladění. Sídlo má ochránce poslušné majiteli. Věž nebo Laboratoř střeží Elementálové, Chrám střeží Nebešťané či Běsi a Útočiště Zvířata, oživlé Rostliny či nestvůry. Sídlo má tolik ochránců, kolik je jeho Hodnocení. Sídlo s Hodnocením 1 má ochránce s Nebezpečností 1/4 – každá vyšší úroveň Hodnocení sídla Nebezpečnost ochránců zdvojnásobí. |
| **Kasárna:** V Sídle je možné dlouhodobě ubytovat armádu rozsahem výrazně přesahujícím stráže či posádku Sídla samotného, aniž by to vedlo k nepohodlí či problémům. | **Kouř a zrcadla:** Div Věže vyžadující Sladění. Věž je vyplněna přeludy a Iluzemi formovanými vůlí majitele Sídla. |
| **Sýpka:** Sídlo je připraveno na obléhání. U varianty Významného mezidobí Přečkání zimy slouží jako zásobárna a dává Výhodu k Zimním scénám souvisejícím se sháněním či nedostatkem jídla. | **Portály:** Div Věže. Dveře uvnitř Věže propojují její prostory nepřirozeným způsobem a správnými dveřmi lze z Věže odejít na mnohá místa v jejím okolí – nebo jimi s příslušným klíčem do Věže vejít. |
| **Dílny:** Sídlo obsahuje plně vybavené dílny pro tolik typů řemesel, kolik činí jeho Hodnocení, a dává Výhodu při práci v nich. | **Blesky:** Div Věže či Laboratoře vyžadující Sladění. Sídlo dokáže na Cíle ve svém okolí udeřit blesky. Zaútočí Hodnocením sídla blesků na jeden nebo více Cílů dle majitelovy volby. Každý blesk při Zásahu způsobí (Hodnocení sídla)k6 Bleskového zásahu. |
| **Špitál:** V Sídle je prostor určený k co nejlepšímu zotavení. Všechny Záchranné hody a Ověření související s přežitím a zotavením mají Výhodu. Dlouhý odpočinek ve Špitále obnoví všechny Kostky obnovy. Špitál dává Výhodu k hodům na opětovné zformování Skupin rozpadlých v Bitvě. | **Oblaka plynu:** Div Laboratoře vyžadující Sladění. Majitel může naplnit jakoukoliv místnost v Sídle plynem. Všichni přítomní tvorové musí na začátku každého svého Tahu uspět v Záchraně na Odolnost, jinak podle druhu plynu obdrží Hodnocení sídla k4 Jedového zásahu nebo do začátku svého příštího Tahu obdrží Stav Oslepený, Otrávený, Paralyzovaný, Vystrašený nebo Zmámený. |
| **Výnosy:** Sídlo je spojeno se zdrojem zisku – může jít o doly, obchodní stezku či přístav, významné tržiště, poskytované služby nebo o cokoliv jiného. Sídlo samo tvoří Panství o jeden Stupeň nižší, než je Hodnocení sídla. | **Strojovna:** Div Laboratoře. Laboratoř obsahuje pohon ohromné síly schopný uvádět do pohybu rozličné mechanismy v Sídle a jeho blízkém okolí. |
| **Knihovna:** Postava shromáždila v Sídle sbírku knih a vybudovala studovnu. Sídlo dává Výhodu k výzkumu souvisejícímu s jednou z následujících Dovedností za každý lichý bod Hodnocení: Historie, Mystika, Náboženství a Příroda. | **Požehnání:** Div Chrámu. Okolí Chrámu prosperuje – všechny dlouhodobé aktivity v něm získávají Výhodu. |
| **Sály:** Sídlo je uzpůsobeno konání společenských akcí a svému majiteli jakožto hostiteli při nich dává Výhodu ke společenským Dovednostem. | **Svatyně:** Div Chrámu. Všichni v Chrámu mají Výhodu při Záchranách proti smrti, Jedům a Nemocem a Odolnost vůči Nekrotickému zásahu. Nemrtví a Běsi nemůžou vstoupit, pokud neuspějí v Záchraně na Charisma. |
| **Luxus:** Sídlo poskytuje všemožný luxus (včetně např. lázní, zahrad, fontán atp.) a dává Výhodu ke scénám Mezidobí, které se týkají osobního života postavy. | **Zdroj života:** Div Útočiště. Všichni v Sídle mají Výhodu při Záchranách proti smrti, Jedům a Nemocem. Krátký odpočinek obnoví Hodnocení Kostek obnovy a utracené Kostky obnovy přidávají +Hodnocení Bodů výdrže. |
| **Utajení:** Může jít o ukrytí (což je častý případ Útočišť skrytých v divočině) nebo maskování (což se mnohdy pojí se zločineckými Paláci). Sídlo je známé jen zasvěceným a při útěku do něj dává Výhodu proti pronásledovatelům. | **Přátelství přírody:** Div Útočiště vyžadující Sladění. Kam až sahá typ přírody, jehož je Útočiště součástí, může majitel Sídla nahlížet skrze oči Zvířat v okolní přírodě. Zvířatům v Sídle a jeho blízkém okolí může dávat úkoly, jako by je Očaroval. |

#### Vzdálená a cizí Sídla

Ačkoliv si lze představit menší Laboratoř umístěnou na létající lodi, Pevnost v podobě putovního barbarského tábora nebo legendární Věž, která se díky mocnému Divu může přesouvat mezi různými konkrétními místy napříč světem, obecnou vlastností Sídel je jejich nehybnost. Hrady se nestěhují. Aby postava mohla těžit ze svého Sídla, musí jej obývat a nacházet se v jeho blízkosti.

Sídla Sesilatelů kouzel a Alchymistů jim můžou pomoci s tvorbou Divů, které se nepojí k Sídlům samotným. To je v pořádku, dokud Div tvoří dost blízko, aby mohli část kouzel Sesílat v Sídle, provádět v něm průběžné přípravy a obnovovat v něm své magické síly. Paláce jsou organizačními centry Sítí a jejich využití je omezeno efektivní komunikací – a dosahem vlivu Sítě, která z Paláce vychází. Využití Pevností je dáno délkou stínu jejich vojenského vlivu. A konečně dodatečné Přínosy se obvykle váží k Sídlu samotnému. Při posuzování podobných otázek ber v úvahu především herní zábavnost.

V některých případech můžou postavy získat možnost využít cizích Sídel – zpravidla Sídel organizací, kterých jsou členy, jako jsou Řádové pevnosti, Gildovní paláce, Věže mágského bratrstva atp. V takovém případě můžou využít jen takovou část Hodnocení (popř. ty konkrétní dodatečné Přínosy) sídla, která odpovídá jejich vztahu s majitelem Sídla či postavení v jejich organizaci.

### Panství 

V některých hrách se postavy můžou dostat k vládě nad územím a jeho obyvateli – nebo nad významnou organizací, skupinou nebo jakýmkoliv jiným zdrojem příjmů, který vyžaduje pozornost a správu, jako jsou například doly, přístavy nebo třeba obchodní cesty či flotily. Ať už jde o cokoliv ze zmíněného, nebo o něco dalšího, označujeme to jako Panství. Panství popisujeme jejich Charakterem a Hodnocením.

Panství postavě slouží jako zdroj, který živí zbytek její mocenské základny ve světě – od Sítí přes Sídla až po armády a jiné Následovníky – bez toho, aby je postava musela neustále dotovat z pokladů získaných během jejích osobních dobrodružství. Charakter Panství udává, jaké typy zdrojů moci dokáže Panství podporovat, zatímco jeho Hodnocení udává, v jakém rozsahu toho je schopno.

#### Hodnocení a výnosy

Konkrétní výnosy a jejich podoba je závislá na Charakteru toho kterého Panství. Pravidla v této knize neřeší otázku Charakteru panství a jeho vazby na ostatní možnosti Mezidobí konkrétně a ponecháváme ho na domluvě ve vaší skupině.

Tabulka výnosů Panství ukazuje řádové výnosy Panství, ať už je jejich konkrétní podoba jakákoliv.

Výnosy jsou orientační částka v Konkrétních jednotkách, které může Panství postavě ročně přinést navíc nad náklady své běžné správy a údržby.

Životní styl udává, jaký životní styl Panství v základu nabízí svým obyvatelům jen z titulu toho, že v něm žijí – minimálně těm významným. Skutečný Životní styl jednotlivců se může lišit a může být vyšší, pokud je Panství zvláště bohaté nebo vládce nečerpá jeho zdroje naplno, nebo nižší, pokud je zvláště chudé, nebo jej jeho vládce ždímá, jak jen může.

Podpora ukazuje, jaké zdroje moci je Panství schopné podporovat.

Panství může utrpět rány v důsledku válek, rozsáhlých sabotáží nebo přírodních katastrof. Takové události můžou způsobit krátkodobé škody, které je potřeba jednorázově pokrýt, nebo dlouhodobé škody, které vedou ke snížení Podpory a Výnosů nebo Životního stylu obyvatel Panství – náprava takových škod znamená nutnost dočasného uskromnění a od postavy si žádá příslušný počet Scén mezidobí, které věnuje Panství a jeho správě.

###### Tabulka výnosů Panství

| Hodnocení | Výnosy | Životní styl | Podpora |
| --- | --- | --- | --- |
| 1 | Stovky zlatých | Mizerný | Velký dům, osobní služebnictvo |
| 2 | Tisíce zlatých | Chudý | Tvrz, skupiny následovníků, bratrstvo |
| 3 | Ohromné | Skromný | Hrad, malý šlechtický dvůr, vojsko, velký řád |
| 4 | Ohromné | Pohodový | Citadela, významný dvůr, armáda, mocenská gilda |
| 5 | ? | Zámožný | Císařský dvůr, legie, imperiální církev |

#### Tvorba a rozšiřování Panství

Zatímco vybudovat nové či rozšířit stávající Sídlo je hlavně otázka zdrojů a času, vytvoření nového či rozšíření stávajícího Panství zpravidla vyžaduje zvláštní příležitost či značnou snahu. Území se neosídlí na požádání, město se jen tak nezmění ve velkoměsto, důl se neobjeví sám od sebe.

Některá Panství se rozšiřují na úkor jiných. Podobné konkurenční boje, stejně jako dobývání a přebírání cizích Panství, neřešíme žádnými speciálními pravidly – lze je vyhodnotit v rámci odehrání Scény mezidobí, pokud jde o dění na pozadí příběhu, nebo lze z podobného boje udělat námět dobrodružství.

<Card header="Co se počítá jako Panství?">

Stejně jako každý dům a dokonce ani tvrz není nutně Sídlem, ani každý kus půdy nebo výdělečný podnik ve městě není nutně Panstvím. Jako Panství označujeme pouze skutečně významné a stálé celky, které mají váhu v okolním světě – a které dokážou vytvářet výrazný přebytek bohatství, který může postava upotřebit jinde.

Velké celky (knížectví, království atp.) se skládají z více Panství a postava může kontrolovat více Panství, stejně jako může mít více Sídel. V některých případech můžou vyvstat otázky jako zda je město součástí okolního kraje nebo zda se počítá za samostatné Panství. U podobných otázek zvaž vždy dvě věci: zaprvé, zda je daný celek (např. město) skutečně natolik odlišné, aby jej mělo smysl řešit zvlášť, a zadruhé, zda to vaší hře přinese něco herně či příběhově zajímavého, nebo zda to vytvoří jen další „položku" ke sledování.

</Card>

<Card header="Je potřeba řešit Panství?">

Není. A pro většinu her to ani nedoporučujeme. Stejně jako většina ostatních pravidel pro Mezidobí, ani pravidla pro Panství nejsou pro hru nutně potřebná a existují ze dvou důvodů: pro případ, že by se ti náhodou hodila, nebo pro případ, že by vystihovala zrovna ten typ příběhu, který chcete hrát. Panství jsou i v této poměrně stručné podobě detailním rozvedením už tak „okrajových" pravidel pro Sídla, Sítě a Následovníky, která jim dávají „ekonomický" rozměr a tvoří tak podklad pro hraní mocenských příběhů o politických intrikách a válečných taženích.

Pamatuj, že JaD jsou hrou o hrdinech a dobrodružstvích - pravidla pro Mezidobí existují, aby těmto dobrodružstvím dala rámec a učinila je zajímavější, ne aby tvořila vlastní strategickou deskovku. Ostatní pravidla pro Mezidobí lze používat i bez Panství: můžeš prostě předpokládat, že Panství fungují kdesi na pozadí, že Sídla a Sítě dokážou vyprodukovat či zajistit prostředky, které potřebují ke své údržbě a fungování, nebo to ani nemusíš vůbec řešit. I ve většině her, kde Panství použiješ, si vystačíš s pár herně důležitými Panstvími - není potřeba rozpracovávat na Panství mapu celého vašeho světa.

</Card>

### Války 

Postavy v mocenském postavení se můžou dostat k vedení válek – to je ostatně častý motiv mnoha fantasy příběhů. Vedení válek nemá v JaD žádná speciální pravidla – to je záměr. Jak jsme již několikrát zdůraznili, JaD nejsou strategická hra, ale hra o hrdinech a jejich dobrodružstvích.

Když dojde na vedení války, Scény a všechna pravidla pro Mezidobí mají sloužit k vyjádření vývoje věcí na pozadí, k vykreslení dopadů menších šarvátek, méně významných bitev nebo pokračujících obléhání a vůbec prostě k nastolení úvodní situace pro další dobrodružství postav. Klíčové okamžiky války – ať už jde o významné bitvy, diplomatické mise, záškodnické či výzvědné výpravy, nebo cokoliv jiného – by měly být oním dobrodružstvím.







<!--stackedit_data:
eyJoaXN0b3J5IjpbMTg0OTY4MDE5NywtMTgwMjg3NzYwMiwxMj
U1MDUxNTAsLTExNDAzNjA2MTMsLTE3NTU4ODgxMTgsMTUzODk5
MzkyOCwzNzg0MzU0MjMsLTE3NDU3NjI2NTEsNDg4Njg5MDQwLC
0xNzE3NjMxMTA2LDE5MTEwNTA1ODIsLTE3MTQ5Nzc0MiwtMTYz
OTU1Mjc1NywtMTE3OTgxOTkzOSwtMjA4MzQwODQyNSwtMTAzMT
QzNjczNiwzMDUwNDE5OTcsNDY1NTY4NzAzLC0xNTU5MzczMDU5
LC01MjcxMzY1NjhdfQ==
-->
