
# Šedá eminence

***Jeskyně a draci***

To ty jsi tou pověstnou postavou v kápi, oním stínem v pozadí, šepotem rad a názorů, služebníkem tahajícím za vládcovy loutky, přívětivým velkovezírem nebo neznámým vládcem podsvětí. Nebo na to alespoň zdárně aspiruješ. Ať už jednáš na kterékoliv straně v číkoliv prospěch, nejraději jednáš skrze ostatní - bohužel ale občas i pro tebe platí, že co chceš mít zařízené pořádně...

## 3. - Mezi řádky

**kdykoliv**

*Naučíš se komunikovat způsobem, který je zřejmý pro ty, které chceš oslovit, ale nesrozumitelný pro ostatní.*

Můžeš používat Zlodějskou hantýrku (resp. její individuální obdobu) i vůči tvorům, kteří ji sami neovládají, pokud tyto tvory znáš nebo sis o nich něco zjistil. Mnohdy ani nemusíš používat zvláštní slova – stačí vhodná intonace nebo nenápadně položený důraz.

Pokud takto komunikuješ s více tvory naráz, všichni tito tvorové musí mít něco společného – a zprávu pochopí kdokoliv další, kdo s nimi tento rys sdílí. Tvému sdělení porozumí také každý, kdo má schopnost (např. díky efektu Kouzla) porozumět významu jazyků či kódů, které nezná.

## 3. - Snování Sítí

**v Mezidobí**

*Máš nedostižný talent ve verbování poskoků stejně jako v jejich využívání a organizaci.*

Pro tvorbu Sítí v Mezidobí použij běžná pravidla pro Sítě (viz 8. kapitola: Hraní hry, část Moc a vliv – Sítě, strana 314) jako všichni ostatní. Navíc ale získáš následující přínosy:

* Máš Zdatnost ve všech hodech, které se Sítěmi souvisí.

* Budování Sítí ti trvá o jednu Scénu mezidobí na Stupeň sítě kratší dobu (ale vždy minimálně jednu Scénu).

* Tebou vytvořené Sítě mají automaticky jednu Charakteristiku navíc.

Pokud ve vaší hře nehrajete na Mezidobí, pak ve vhodných chvílích mezi dobrodružstvími (typicky při postupu na novou Úroveň) přesto získáš možnost vytvoření Sítě v hodnotě tří Scén mezidobí v místě, ve kterém se zrovna nacházíš. Stále však musíš splnit ostatní podmínky tvorby Sítě (jako vynaložené náklady atp.). Takovéto Sítě můžeš následně používat během dalších dobrodružství.

## 9. - Improvizované sítě

**1x mezi Dlouhými odpočinky**

*Vždy dokážeš najít lidi ochotné udělat pro tebe nějakou tu prácičku.*

Když strávíš alespoň jednu část dne (odpoledne, večer atp.) zdánlivým nicneděláním v místě, kde nezná každý každého, dokážeš najít a navázat kontakt s místním podsvětím – ať už to znamená pár špatných sousedů, místní pobudy, nebo skutečné zločince a násilníky. Toto dokážeš udělat bez upoutání jakékoliv zvláštní pozornosti nebo podezření.

Jakmile jsi v kontaktu s místním podsvětím, můžeš si od něj koupit služby. Cena služby je na úvaze PH, ale zpravidla stojí 10–60 zlatých. Každá akce, kterou si vyžádáš, je závislá na tvém výběru najatých zločinců a na instrukcích, které jim zadáš – jde proto o Ověření tvé Inteligence, v němž máš Zdatnost. SO v anonymním prostředí (města) je 10 + (Nebezpečnost cíle / 2), zatímco v přehledném prostředí (venkov) to je 10 + Nebezpečnost cíle. U Cílů, které nemají Nebezpečnost, použij jejich Úroveň.

Zločinci při své činnosti nepřekročí hranice běžné pro dané prostředí (tj. zpravidla např. nespáchají vraždu) a provedou akci odpovídající jejich běžným schopnostem v daném místě nebo jeho blízkém okolí. Můžeš se pokusit překročit jedno z těchto omezení, ale k hodu na provedení akce si tím dáš Nevýhodu.

Po provedení akce a popsání jejího průběhu a výsledků si na tobě PH může vyžádat Záchranu na Inteligenci. V případě selhání Cíl akce zjistí, kdo za ní stál, popř. získá stopy správným směrem – to neznamená, že může něco dokázat, ale i tak to pro tebe může být nepříjemné.

## 13. - Znervózňující manévr

**kdykoliv, se Zákeřným útokem**

*Zaskočeného protivníka dokážeš dále vyvést z rovnováhy jedinou hláškou, gestem, výrazem nebo jen pohybem.*

Když k Útoku používáš Zákeřný útok, můžeš použitím Bonusové akce protivníka dále zmást a zvýšit rozsah svého Kritického zásahu pro daný Útok o +1 (běžně tedy na hod 19-20 na k20).

## 17\. - Podmanivá osobnost

**kdykoliv, 10 minut soukromého rozhovoru** 

*Pár vhodně zvolenými slovy si dokážeš získat přízeň většiny tvorů.*

Po chvíli soukromého rozhovoru můžeš tvora přimět hodit Záchranu na Moudrost se SO tvého SO Záchrany schopností (podle Inteligence). Při selhání ho Zmámíš, při úspěchu se vůči této schopnosti stane Imunním. Okolnosti můžou dát tvorovi Výhodu nebo Nevýhodu k hodu a u tvorů, kteří jsou k tobě osobně nepřátelští, může PH rozhodnout, že jsou vůči této schopnosti po dobu svého nepřátelství k tobě Imunní.

Zmámený tvor na tebe nezaútočí a máš proti němu Výhodu na všechna Ověření vlastností při sociálních interakcích. Tvor zůstává Zmámený, dokud neuděláš něco, co mu ublíží, nebo dokud mu někdo velmi přesvědčivě neukáže, že jej zneužíváš - v takovém případě může svou Záchranu zopakovat. Zmámení může tvora zbavit i Kouzlo nebo schopnost, které Zmámení zruší, ty ale tvorovi neposkytnou Imunitu a můžeš jej později zkusit Zmámit znovu.
