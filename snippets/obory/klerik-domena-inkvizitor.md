# Inkvizitor

***Jeskyně a draci***

Čelíš skutečným nepřátelům víry - heretikům a korupci, stejně jako pobožně se tvářícím pokrytcům a za zdánlivou nevinností skrytým temným silám. Tvým posláním je střežit plamen posvátné svíce, vnášet jím světlo do temnot a odhalovat skrytou pravdu.

#### Doménová kouzla Inkvizitora

| Úroveň klerika | Kouzla |
| --- | --- |
| 1\. | Najdi zlo a dobro, Rozkaz |
| 3\. | Odhal myšlenky, Zóna pravdy |
| 5\. | Jasnozřivost, Strach |
| 7\. | Mystické oko, Najdi tvora |
| 9\. | Podrob osobu, Úkol |

## 1. - Vyšetřovatel

**stále**

*Ovládneš znalosti a dovednosti potřebné pro každého hledače nepřátel víry.*

Získáš Zdatnost v Dovednostech Pátrání, Vhled a Zastrašování. Pokud už v některé z nich Zdatnost máš, můžeš si místo toho vzít Zdatnost v jiné Klerické dovednosti.

Navíc si zvol dvě z těchto tří jmenovaných Dovedností, ve kterých získáš Kvalifikaci (dvojnásobný Zdatnostní bonus).

## 2\. - Božská přízeň: Hrůzná autorita

**kdykoliv, Božská přízeň**

*Boží vůle v tobě vnáší strach do srdcí nepřátel víry a dává ti prohlédnout jejich lži.*

Jako Akci můžeš vyvolat strach ze svého úřadu. Všichni tvorové do 6 sáhů od tebe, kteří rozumí tvému jazyku a které nevyjmeš z efektu Boží přízně, si musí hodit Záchranný hod na Moudrost s SO rovným tvému SO Záchrany kouzel. Pokud neuspějí, jsou tebou Vystrašení (Stav) na jednu minutu.

Vystrašený tvor se k tobě nemůže dobrovolně přiblížit a má Nevýhodu na všechna Ověření vlastností a hody na Útok. Tvor Vystrašený touto schopností se k tobě může přiblížit, pokud mu to přikážeš (ale není k tomu nucen), a po dobu svého Vystrašení ti nedokáže říct přímou lež.

Vystrašený tvor si může hodit nový Záchranný hod na konci každého svého Tahu a v případě úspěchu pro něj efekt skončí.

## 6. - Božská přízeň: Vševidoucí oko

**kdykoliv, Božská přízeň**

*Boží vědomí ti odhaluje důkazy o činnosti nepřátel víry, stejně jako o jejich plánech a nástrahách.*

Jako Akci můžeš odhalit všechny pasti, tajné dveře a ukryté tvory do 6 sáhů od sebe. Dozvíš se také o všech magických účincích a očarovaných a Kouzelných předmětech v této oblasti. Navíc můžeš jmenovat tolik typů předmětů, kolik je tvá Oprava moudrosti (minimálně 1). Dozvíš se, jestli se nacházejí do 6 sáhů od tebe, a pokud ano, kde.

## 8., 14. - Děs prozření

**1x za Tah**

*Spolu se svými údery dáváš nepřátelům víry pocítit i své vědomí o jejich herezi.*

Když zasáhneš tvora Útokem zbraní, můžeš mu způsobit dodatečný Psychický zásah za 1k8 Bodů výdrže. Od 14. Úrovně se dodatečný Zásah zvýší na 2k8 Bodů výdrže.

## 17. - Zrak pravdy

**stále, do 6 sáhů**

*Žádný nepřítel víry se neskryje před tvým pohledem, ani tvůj pohled neošálí.*

Do 6 sáhů vidíš neviditelné tvory a předměty a skutečnou podobu jakéhokoli Tvaroměnce nebo tvora maskujícího se Iluzí či Transmutační magií.
