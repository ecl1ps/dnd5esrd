# Hvězdné obory

<Card header="Hvězdné obory">

V tomto dokumentu najdeš dva nové Obory povolání pro JaD – jeden pro Druida a jeden pro Čaroděje.  

**Druidský Kruh hvězd** je jedním z původních oborů vytvořených pro JaD a měl být součástí základních pravidel. Bohužel, před dokončením JaD vyšel Tanyin hrnec jako rozšíření 5e, které už Kruh hvězd zahrnovalo. Protože jsme v JaD nechtěli tematicky a stylizačně křížit Obory z 5e a jejích rozšíření, náš Kruh hvězd musel pryč.  

Bylo nám to líto. Máme za to, že náš Kruh hvězd je hezčí (a nápaditější). A tak jsme vám ho slíbili dodat alespoň bokem. Tady ho máte. Považujte ho za zcela plnohodnotný oficiální materiál.  

**Čarodějný původ Padlé hvězdy** vznikl z náhlé inspirace při sazbě Kruhu hvězd. Vychází samozřejmě z *Hvězdného prachu* a postavy Yvaine – pokud neznáš, doporučujeme přečíst původní knížku i zkouknout její excelentní filmovou adaptaci.

Povolání Čaroděje je celé o postavách s podivnými původy a identitami, ať už jde o prorokované děti, polobohy, potomky draků – nebo spadlé hvězdy. Tento původ je inspirací a ukázkou toho, jak Čaroděje použít k vytvoření všech možných dalších mýtických a magických bytostí.

Jde o nový materiál. Měl by fungovat bez problémů, ale zacházej s ním opatrně.

**Více o tvorbě Oborů povolání** včetně rad a rozboru naší vlastní tvorby se můžeš dočíst v autorském blogu *„Design oborů: Tulák“*.

</Card>

### Kruh hvězd

Patříš k Druidům, kteří studují mystéria osudu. Vaše moudrost předchází prvním psaným knihám a vaše znalosti přichází z počátku času, z doby před východem prvního Slunce a před zrozením Měsíce. Ať už dávná proroctví jen studuješ, nebo jim bráníš či vycházíš vstříc, hvězdy samy tě provází na tvé cestě.

#### 2\. – Světlo a temnota

**Stále, kdykoliv**

*Dokážeš přivolávat světlo hvězdného nebe i temnotu, která vyplňuje prostor mezi hvězdami.*

Získáš Vidění ve tmě do dvanácti sáhů. Pokud ho už máš, jeho dosah se ti o dvanácti sáhů prodlouží.

Jako Akci můžeš povolat Tančící světla v podobě hvězd bez potřeby jejich Seslání, a to i když tento Trik neznáš. Takto povolaná Tančící světla nevyžadují Soustředění a nelze je Rozptýlit.

Jako Akci můžeš na jednu minutu nechat zhasnout všechny magické i nemagické zdroje světla do dvanácti sáhů (včetně oken do velikosti jednoho čtverečního metru). Ostatní vlastnosti světelných zdrojů (např. žár) zůstanou zachovány a po skončení efektu se zase rozsvítí.

Oba efekty skončí i v momentě tvé smrti.

#### 6\. – Přízeň hvězd

**Oprava moudrosti x mezi Dlouhými odpočinky, Reakce**

*Svým společníkům přinášíš přízeň hvězd – drobnou, ale často rozhodující pomoc v klíčových okamžicích.*

Když tvor, kterého vidíš do šesti sáhů od tebe, neuspěje v hodu na Útok, v Záchranném hodu nebo v Ověření vlastnosti či Dovednosti, můžeš mu k hodu udělit dodatečný bonus rovný tvému Zdatnostnímu bonusu.

#### 10\. – Hvězdné osudy

**Stále**

*Dokážeš z hvězd vyčíst osudy světa a jeho obyvatel.*

Znáš Kouzla Předvídání, Věštění a Spojení, která se pro tebe považují za Druidská kouzla. Tato Kouzla máš vždy Připravená a nepočítají se do počtu tvých Připravených kouzel.

#### 14\. – Hvězdný tanec

**1x mezi Dlouhými odpočinky, Soustředění**

*Hvězdy samy sestupují, aby s tebou tančily.*

Na okolí dvanácti sáhů od tebe padne na deset minut magická tma zaplněná hvězdami, které se roztančí kolem tebe a tvorů, které určíš. Tito tvorové vidí v okolní tmě jako v šeru. 

Ostatní tvorové musí uspět v Záchraně na Moudrost, jinak jsou Zmámeni krásou okolo tančících hvězd a jimi obklopených tvorů. Zmámení pomine na konci Hvězdného tance, nebo když je tvor Zasažen tebou, nebo některým z tebou jmenovaných tvorů.

### Spadlá hvězda

Za Zdí, v místech, která zmizela z map, padají na zem (samy, nebo s trochou pomoci) hvězdy v podobě krásných a oduševnělých, byť možná trochu sarkastických dívek. Možná jsi tou dívkou. Možná některým z jejích potomků.

###### Kouzla Hvězdného původu

| Stupeň kouzla | Kouzla |
| --- | --- |
| 1. | Léčivé slovo, Vílí oheň |
| 2. | Fascinuj, Spatři neviditelné |
| 3. | Maják naděje, Přízrační strážci |
| 4. | Mocná neviditelnost, Věštění |
| 5. | Poslyš mýty, Spojení |

#### 1\. – Vedení hvězd

**Kdykoliv**

*Ostatní hvězdy ti stále ukazují správnou cestu.*

Ovládáš Triky Tančící světla (které dokážeš seslat bez nutnosti Soustředění) a Vedení.

#### 1\. – Hvězdná magie

**Stále**

*Vládneš magií noční oblohy.*

Máš Odolnost proti Zářivým zásahům a tvůj seznam Čarodějských kouzel se rozšíří o následující Kouzla:

**1. Stupeň:** Azyl, Hrdinství, Iluzorní text, Najdi Zlo a Dobro, Ochrana před Zlem a Dobrem, Požehnání
**2. Stupeň:** Nižší navrácení, Uklidni emoce
**3. Stupeň:** Hypnotický vzor, Nezjistitelnost
**4. Stupeň:** Najdi tvora
**5. Stupeň:** Mocné navrácení, Sen
**6. Stupeň:** Najdi cestu
**7. Stupeň:** Éteričnost, Vlastní obraz
**8. Stupeň:** Svatá aura
**9. Stupeň:** Předtucha

<Card header="Hvězdná magie">

Jak jsme uvedli už v JaD v rámečku na straně 356, výběr kouzel Povolání se sice řídí pár obecnými pravidly, ale je především o stylizaci. Rozšíření výběru Čarodějských kouzel pro Hvězdný původ je založené jak na stylizaci předlohy (tedy Yvaine z *Hvězdného prachu*), tak na naší představě toho, jak by mohli vypadat Hvězdní čarodějové, které by Hráči chtěli hrát. Neboj se seznam po domluvě s Hráčem / PH upravit.

Technicky by podobný výběr měl zároveň vyškrtávat některá Čarodějská kouzla, která se k Hvězdnému původu nehodí. Bylo by to ale zbytečně komplikované a navíc předpokládáme, že Hráč, který chce hrát postavu s Hvězdným původem, o taková kouzla nebude mít zájem.

Čarodějové mají běžně přístup jen ke kouzlům, která lze seslat v průběhu Kola. V tomto případě jsme to párkrát porušili. Těžko říct, zda bychom to udělali i v „oficiálnějším“ materiálu, ale tady to slouží i jako ukázka toho, že se podobným porušením hra nezboří a jde hlavně o to, aby postava byla zajímavá a vystihovala představu jejího Hráče. Čarodějové jsou zároveň obecně považovaní za mystické sesilatele a nemají tak přístup k božské a léčivé magii. U Hvězdného původu nám dávalo smysl toto omezení trochu rozvolnit.

</Card>

#### 6\. – Vnitřní svit

**1x mezi Odpočinky**

*Dokážeš ostatní oslnit svým vystupováním.*

Na deset minut tě obklopí mihotavá záře. Získáš Výhodu ke všem Ověřením charismatu. Pokud ti v Ověření charismatu padne na kostce 20, tak bez ohledu na SO uspěješ a svůj Cíl automaticky Zmámíš na dobu trvání efektu, nebo dokud mu nezpůsobíš Zásah.

#### 14\. – Hvězdná záře

**4 Čarodějné body za Kolo**

*Tvá vnitřní záře proniká zlem, stejně jako fyzickou temnotou.*

Jako Akci nebo Bonusovou akci se rozzáříš hvězdným světlem. Tvorové do dvanácti sáhů, které nevyjmeš z působnosti, musí uspět v Záchraně na Moudrost proti tvému SO Záchrany kouzel, jinak utrpí Zářivý zásah za (tvůj Zdatnostní bonus)k4 + Oprava charismatu Bodů výdrže a jsou podle tvé volby do konce tvého příštího Tahu Odvráceni nebo Oslepeni, při úspěchu za polovinu a bez dalšího efektu.

#### 18. – Hvězdná podoba

**1x mezi Dlouhými odpočinky, Soustředění**

*Vezmeš na sebe podobu čisté hvězdné záře.*

Se vším, co neseš, a až s jedním tvorem, kterého obejmeš, se změníš do podoby hvězdné záře.

Získáš Imunitu na nemagické a Zářivé zásahy, Rychlost létání rovnou dvojnásobku tvé běžné Rychlosti a můžeš volně přecházet do Éterické sféry a zpět. Svítíš Jasným světlem do 12 sáhů a Slabým na dalších 12 sáhů a nemůžeš interagovat s hmotným světem.
<!--stackedit_data:
eyJoaXN0b3J5IjpbLTE1MDg1NTk3NzEsLTk5MDgxOTA2Nyw3ND
gwMDExODEsNDUyNTQ5MTQ5LDE1MzMwNTQ2NCwtMTc5MzQ4MzU5
NCw5MTg5NDY3NTAsNDIzMDUzMDcsLTE1Mjg5NjM1MzksLTEwOT
g0NjU3OTIsMTI3MTA0Mzg2NywtMTg1MDU0MTMwMF19
-->