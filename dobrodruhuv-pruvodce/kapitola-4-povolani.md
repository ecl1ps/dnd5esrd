# 4. Kapitola: Povolání

V Zapomenutých říších lze nalézt všech dvanáct povolání uvedených v *Příručce hráče*.  Materiál v této kapitole popisuje místo těchto povolání na Faerûnu, zejména pak na Mečovém  pobřeží a Severu. Tato kapitola také obsahuje pro většinu povolání nové schopnosti, stejně jako některá nová kouzla.

## Barbaři

*Pwent byl temným elfům nejblíže. Sklonil hlavu a propíchl jednoho z nich dlouhým bodcem na  přilbě, který lehce a brutálně pronikl jemnou kroužkovou košilí drowské zbroje. Druhému  drowovi se podařilo meči srazit stranou bodec na přilbě dalšího bojechtivce. Ale pod bradu ho zasáhla okovaná pěst s ostny na kloubech a rozervala mu hrdlo. Přestože drow lapal po dechu, podařilo se mu seknout protivníka dvakrát ošklivě do zad, ale dvě rány znamenaly při zuřivému útoku trpaslíka s divokýma očima jen málo.*
— R. A. Salvatore, Obklíčení temnotou

Mnohé ze zemí Mečového pobřeží a Severu jsou divoké a dennodenně zde probíhá boj o přežití. Takovéto země plodí neohrožené kmeny a divoké válečníky, jako jsou například  reghedští a uthgardtští barbaři ze Severu a seveřanští mořeplavci z Měsíčnin a nejsevernějších
částí Mečového pobřeží.

Barbaři těchto zemí jsou nejčastěji lidé nebo půlorci, občas půlelfové narození po kontaktu mezi divokými lidskými kmeny a elfy ze Severu či Západního vnitrozemí, nebo tieflingové z kmenů známých svým paktováním s běsy. Trpasličí barbaři jsou mezi divokými a hrdými klany, které se snaží obnovovat území jako Síně Mitrilu a Gautlgrym, proslulými a obávanými válečníky. Barbaři většiny ostatních ras pochází spíše než z Divokého severu z teplejších jižních zemí, ačkoliv občas jsou na Severu adoptováni nalezenci z jihu a vyrůstají mezi zdejšími kmeny.

### Prvotní cesty
Barbaři v Zapomenutých Říších mají mimo těch popsaných v *Příručce hráče* k dispozici na výběr z následujících možností Prvotní cesty. Reghedští a seveřanští barbaři mají tendenci následovat Cestu berserka, zatímco uthgardtští barbaři jsou téměř vždy stoupenci Cesty totemového válečníka.

#### Cesta bojechtivce
Bojechtivci, v trpasličtině známí jako *Kuldjargh* (doslovně „sekerový tupec“), jsou trpaslíci následující bohy války a Cestu bojechtivce. Specializují se na nošení mohutných ostnatých zbrojí, ve kterých se vrhají do boje, poddávajíc se bitevnímu běsnění a používajíc své tělo jako zbraň. 

##### Omezení: Pouze trpaslíci
Pouze trpaslíci mohou následovat Cestu bojechtivce. Bojechtivci vyplňují v trpasličí společnosti a kultuře zvláštní místo.

Tvůj Pán jeskyně může toto omezení upravit, aby lépe vyhovovalo tažení. Omezení existuje pro Zapomenuté Říše; nemusí se vztahovat na prostředí tvého Pána jeskyně nebo verzi Říší tvého Pána jeskyně. 

##### Bojechtivcova zbroj
Když si na 3. úrovni zvolíš tuto cestu, získáš schopnost používat ostnatou zbroj (viz rámeček „Ostnatá zbroj“) jako zbraň.

Když zuříš a máš na sobě ostnatou zbroj, můžeš jako bonusovou akci jednou zaútočit proti cíli do 1 sáhu od tebe bodci na zbroji jako zbraní na blízko. V případě, že útok zasáhne, hroty způsobí bodné zranění 1k4. K hodům na útok a na zranění používáš opravu Síly.

Navíc, když použiješ akci Útok pro uchvácení tvora a tvoje ověření na uchvácení uspěje, cíl utrpí bodné zranění 3.

##### Bezhlavá bezstarostnost
Počínaje 6. úrovní získáš při použití Bezhlavého útoku během zuření dočasné životy rovné tvé opravě Odolnosti (minimálně 1). Pokud ti nějaké zůstanou i po skončení zuřivosti, tak zmizí.

##### Bojechtivcova zteč
Od 10. úrovně můžeš během zuření použít Úprk jako bonusovou akci.

##### Ostnatá odplata
Když tě od 14. úrovně zasáhne tvor do 1 sáhu od tebe útokem na blízko, útočník utrpí bodné zranění 3, pokud zuříš, nejsi neschopný a máš na sobě ostnatou zbroj.

<Card header="Ostnatá zbroj">

Ostnatá zbroj je vzácným typem střední zbroje vyráběným trpaslíky. Skládá se z koženého kabátu a kalhot, pokrytých obvykle z kovu vyrobenými hroty.

**Cena:** 75 zl
**OČ:** 14 + oprava Obratnosti (max. 2)
**Nenápadnost:** Nevýhoda
**Hmotnost:** 45 lb.

</Card>

#### Cesta totemového válečníka
Pokud následuješ Cestu totemového válečníka z *Příručky hráče*, máš přístup ke zde uvedeným možnostem.

<Card header="Uthgardtské totemy">

Totemy uthgardtských barbarů ze Severu (popsaných v 5. kapitole) odpovídají duchům Cesty totemového válečníka tak, jak je uvedeno v následující tabulce.

| Totem | Duch |
| --- | --- |
| Černý havran | Orel |
| Černý lev | Tygr |
| Gryf | Orel |
| Hromovník | Medvěd s Totemovou spřízněností Tygr |
| Modrý medvěd | Medvěd |
| Nebeský poník | Orel s Aspektem zvířete Los |
| Rudý tygr | Tygr |
| Stromový duch | Medvěd s *mluv s rostlinami* místo rituálů ze schopnosti Hledač ducha |
| Šedý vlk | Vlk |
| Velečerv | Vlk |

</Card>

##### Duch totemu
Když si na 3. úrovni vybíráš totemové zvíře, máš k dispozici tyto možnosti.
Stejně jako u duchů v *Příručce hráče*, zde obsažené možnosti vyžadují fyzický předmět obsahující nějakou část totemového zvířete a můžeš získat drobný fyzický rys spojený s tvým totemovým duchem, jako je například výrazný nos, pokud máš jako totemového ducha losa, nebo kočičí oči, pokud je tvým totemovým duchem tygr.

Stejně tak tvůj totemový duch může být zvíře podobné tomu zde uvedenému, které je ale pro tvou domovinu vhodnější, jako je třeba kůň a jelen místo losa, nebo lev, panter či jiná velká kočka místo tygra. 

***Los.*** Když zuříš a nemáš na sobě těžkou zbroj, tvoje rychlost chůze se zvýší o 3 sáhy. Duch losa tě dělá mimořádně rychlým.

***Tygr.*** Když zuříš, zvýší se tvůj skok do dálky o 2 sáhy a skok do výšky o 3 stopy. Duch tygra posiluje tvé skoky.

##### Aspekt zvířete
Když si na 6. úrovni vybíráš totemové zvíře, máš k dispozici tyto možnosti. 

***Los.*** Ať jsi v sedle nebo pěší, tvá cestovní rychlost se zdvojnásobí, stejně jako cestovní rychlost až deseti společníků, když jsou od tebe do 12 sáhů a ty nejsi neschopný (v 8. kapitole *Příručky hráče* najdeš víc informací o cestovní rychlosti). Duch losa ti pomáhá toulat se rychle a daleko.

***Tygr.*** Získáš zdatnost ve dvou dovednostech z následujícího seznamu: Akrobacie, Atletika, Nenápadnost a Přežití. Kočičí duch zdokonaluje tvé instinkty k přežití.

##### Totemová spřízněnost
Když si na 14. úrovni vybíráš totemové zvíře, máš k dispozici tyto možnosti. 

***Los.*** Když zuříš, můžeš během svého pohybu použít bonusovou akci, abys prošel přes místo obsazené Velkým nebo menším tvorem. Tento tvor musí uspět v záchranném hodu na Sílu (SO 8 + tvá oprava Síly + tvůj zdatnostní bonus), jinak je sražen a utrpí drtivé zranění rovné 1k12 + tvá oprava Síly. 

***Tygr.*** Když se pohneš alespoň 4 sáhy v přímém směru k Velkému nebo menšímu tvorovi, zatímco zuříš, tak před tím, než na něj zaútočíš zbraní na blízko, můžeš na něj zaútočit  dodatečným útokem zbraní na blízko pomocí bonusové akce.

## Bardi
Bardi zastávají v Zapomenutých Říších zvlášť zodpovědné a respektované místo. Při svých cestách z místa na místo přináší novinky, drby a zprávy, a jsou živoucími studnicemi dějin a folklóru. Bardové znají mnoho a jsou ochotni sdílet to, co ví, nebo to alespoň směnit.

Příchod věhlasného barda je zvláštní událostí, podobnou návštěvě hodnostáře. Bard může místního statkáře nebo v hostinci očekávat výměnou za několik písní nebo příběhů alespoň teplou večeři a čisté místo k přespání. Šlechtic může barda hostit vybraněji – nicméně současně pečlivě střeží každé tajemství, o kterém nechce nechat vyprávět nebo zpívat napříč Faerûnem.

Ne všichni potulní umělci jsou skuteční bardi, stejně jako nejsou všichni bardi ochotni zpívat za večeři (ačkoliv většina se v případě potřeby nebude zdráhat). Bardi v sobě mají doslova magii a moc, kterou prezentují prostřednictvím svých vystoupení a znalostí, jim získává další respekt.

Na Divokém severu jsou pěvci a vypravěči zvaní skaldi strážci historie a velkých legend Seveřanů a Reghedů. Tito válečníci-básníci jsou pěvci písní a ság vlévajících oheň do žil válečníků v bitvách a skladatelé nových písní a ság o mocných skutcích hrdinů a zlosynů. Nicméně mezi Seveřany a Reghedy je sesílání kouzel tabu, pokud není považováno za dar
od bohů. Postava s povoláním barda, která chce mezi tímto lidem nabýt důležitosti, se musí spojit s jejich klanovým knězem nebo šamanem, jinak riskuje, že se stane vyděděncem. Většina skaldů je členy Koleje odvahy, jak je popsáno v *Příručce hráče* ve schopnosti povolání Bardská kolej.

### Harfeníci
Bardi na Severu a v Údolních zemích těží z existence Harfeníků, legendárního společenství, které rekrutuje bardy a jiné nezávislé agenty pro boj proti silám zla. Ačkoliv většina bardů v regionu nejsou Harfeníky (a mnoho těch, kteří jimi jsou, tuto skutečnost nedávají najevo), prostý lid na Severu se často chová, jako kdyby všichni bardi byli legendární putující hrdinové, a je stejně pravděpodobné, že se na barda obrátí s problémem, který trápí jejich komunitu, jako
že se obrátí na potulného bojovníka nebo kouzelníka. Nicméně tato pověst jde oběma směry, takže někteří nepřátelé Harfeníků mohou přistupovat k jakémukoliv prostému trubadůrovi, jako by to byl tajný agent Harfeníků.

### Bardské koleje
Kromě tradiční výuky s bardským mistrem má Mečové pobřeží pár bardských kolejí, kde mistři učí studenty bardskému umění. Vrací se zpět k velkým bardským kolejím dávné minulosti, zvláště pak k sedmi starodávným kolejím: Fochlucan, MacFuirmidh, Doss, Canaith, Cli, Anstruth a Ollamh. Říká se, že v nich mají svůj původ *bardské nástroje*, z nichž každý je pojmenován po jedné z kolejí. Statistiky těchto magických nástrojů jsou v 7. kapitole *Průvodce Pána jeskyně*.

Kdysi dávno bardi, kteří toužili po hodnosti bardského mistra, navštěvovali každou ze starých kolejí, kde se snažili naučit tamní hudební a magická tajemství. Tradičně koleje navštěvovali v pořadí popsaném výše, počínaje Fochlucanem. Tato tradice skončila, když koleje upadly, ale někteří bardi sní o jejím obnovení. 

#### Kolej Fochlucan
Původní Kolej Fochlucan stávala na severovýchodní okraji Stříbroluní. Mnoho let poté, kdy zavřela své dveře, bylo místo opět otevřeno jako Ultrummova hudební konzervatoř. Konzervatoř se později přestěhovala na Jižní břeh a původní umístění Koleje zabral Dům harfy pod vedením bardského mistra Forela „Plamenné bradky“ Luekana, který se snažil oživit
starověké tradice a učení Fochlucanu. Roky rozvíjení a podpory ze strany Stříbroluní, stejně jako Harfeníků, přinesly vyučujícím možnost oživit Kolej a Dům harfy opět přijal jméno Fochlucan. Většina zdejších bardů studuje a praktikuje způsoby Koleje znalostí, jak je popsáno v *Příručce hráče* ve schopnosti povolání Bardská kolej.

Kolej Fochlucan je přirozeně spojencem Harfeníků, ačkoliv místní bardští mistři jsou opatrní a důrazně oddělují své poslání od úkolů Harfeníků. 

#### Kolej heroldů
Kolej heroldů, založená severozápadně od Stříbrolunní ve velkém sídle vědomostí v Heroldově sídle, se zaměřuje na uchovávání dávné historie a legend. Heroldi jsou pověřeni sběrem a  organizováním souhrnů tradic, které zpřístupňují všem s dobrými a mírumilovnými úmysly. Heroldi, založení Harfeníkem Aliostem Oskrunarem roku 922 DL, jsou spojenci Harfeníků, ale ve většině konfliktů zůstávají neutrální a nade vše se věnují zachování znalostí. 

Kolej Heroldů se méně věnuje provozování hudby (ačkoli její knihovna obsahuje velké množství písní) a více dějinám, heraldice a folklóru, díky čemuž je klíčovým střediskem vzdělávání pro bardy z Koleje znalostí, jak je popsáno v *Příručce hráče* ve schopnosti povolání Bardská kolej.

#### Kolej Nový Olamn
Kolej Nový Olamn, sídlící ve dvou vilách u Útesové cesty s výhledem na moře poblíž Hlubiny, je prestižní bardskou kolejí založenou v Roce hole (1366 DL) bohatými hlubinskými patrony a pojmenovanou po staré Koleji Ollamh. Studenti koleje podstupují výcvik se zvolenými nástroji, stejně jako důsledně memorují a studují prastaré písně, ságy a historii. Většina bardů Nového Olamnu patří ke Koleji znalostí, jak je popsáno v *Příručce hráče* ve schopnosti povolání
Bardská kolej.

Útesová cesta, částečně zpevněná stezka vedoucí na severní výběžek Hlubinské hory, se používá k dopravě zásob do koleje, ale většina návštěvníků a studentů využívá Horskou melodickou dráhu – tunel skrz samotnou horu – aby koleje dosáhli. Tunelem pravidelně zní hudba, a to díky Nekonečné šňůře perel, trvalému koncertu, vyluzovanému bardskými studenty v malém výklenku v tunelu, kterým se pak nese s ozvěnou jejich hudba.

### Hudební nástroje
Kromě běžných hudebních nástrojů uvedených v 5. kapitole „Výbava“ *Příručky hráče*, hrají bardi v Říších na tyto nástroje:

**Dlouhý roh:** Sofistikovaně vyrobená faerûnská flétna, která se objevuje pouze v oblastech se zkušenými řemeslníky, jako jsou velká města nebo elfí enklávy. 

**Glaur:** Krátký, zahnutý roh podobný rohu hojnosti. Když se na něj hraje s klapkami, zní glaur jako trumpeta. Bez klapek je znám jako glon a má mnohem truchlivější zvuk.

**Hvizdec:** Panova nebo satyrovy flétna, také známá jako šalm, je zasvěcena Liře a mají ji v oblibě bardi lesních a divokých elfů.

**Jarting:** Jižní nástroj z Amnu a Kalimšanu, faerûnský ekvivalent kytary. Napříč kontinentem se rozšířily četné varianty.

**Ruční buben:** Dvoustranný kožený buben, vybavený po stranách držadly.

**Šaum:** Dvojjazýčkový nástroj podobný hoboji nebo fagotu, oblíbený u trpaslíků, kteří vynalezli verze poháněné měchy.

**Zpěvavý roh:** Jednoduchý druh flétny s dírkami, obvykle vyřezávaný ze dřeva.

**Tantan:** Tamburína, oblíbený nástroj mezi půlčíky a lidmi jižně od Údolí.

**Thelar:** Také známý jako rákosová píšťala je jednoduchý a snadno vyrobitelný dechový nástroj z nařezaného rákosu. Ve skutečnosti jsou tak jednoduché, že je často zkušení bardi vyrobí a dají dětem – k radosti nebo zlosti rodičů.

**Tocken:** Závěsná sada vyřezávaných oválných zvonů, na které se obvykle hraje párem lehkých dřevěných kladívek (nebo dlaněmi rukou). Nejčastěji se vyskytují v podzemních kulturách, kde se nesou rezonující tóny.

**Válečný gong:** Kovový gong, tradičně vyrobený ze štítu, zejména ze štítu nepřítele. Goblini i trpaslíci vyrábí a hrají na válečné gongy, jejichž ozvěna zní tunely Temných říší.

**Zulkon:** Složité varhany, původně pochází od zulkirů z Thaye, kteří je používají při sesílání svých kouzel. Mají dramatický, ale zlověstný zvuk.

<Card header="Měsíchvězdy">

Před více než sto lety došlo mezi Harfeníky k rozkolu. Khelben „Černý prut“ Arunsun byl ostatními Harfeníky kritizován za posílení Fezula Kembryla, tehdejšího zlého vůdce Zentarimu, mocným artefaktem. Na tom, že to Khelben udělal proto, aby Fezul zničil nebezpečného
kostěje, záleželo jen málo. Khelben a jeho žena Laeral Stříbroruká poté opustili Harfeníky, vzali si s sebou spolehlivé agenty, které sdružili do odlišné organizace, kterou Khelben po nějaký čas tajně budoval kvůli starému proroctví elfů z Cormanthoru. Touto skupinou byly Měsíchvězdy, v elfštině zvaní Tel´Teukíra. Ačkoli Měsíchvězdy občas pracují s Harfeníky ve shodě, tak se jejich práce také kříží a mezi členy Měsíchvězd je mnoho těch, které Harfeníci považují za příliš zlé, jako třeba upír. Měsíchvězdy vykonaly mnoho dobrých skutků, ale jejich metody byly často brutálnější a pragmatičtější, než jaké povolují vznešené ideály Harfeníků. Když Khelben zemřel, vypadalo to, že se Měsíchvězdy rozpadly a po mnoho let se organizace považovala za zaniklou.
Nicméně během Rozervání spící agenti Měsíchvězd znovu aktivovali organizaci v překvapivě velkém rozsahu, se členy působícími ve Svítící Tvrzi, Hlubině a Myth Drannoru. Organizace od té doby opět přešla do ilegality. Jejich vztah k současným Harfeníkům, Laeral Stříbroruké a aktuálnímu Černému prutu z Hlubiny, Vajrovi, zůstává nejasný.

</Card>

## Bojovníci
*„Učí se nějak pomalu, ne?“ Pronesl unaveně bělovlasý rytíř, který v posledním boji ztratil helmici. „Tohle začíná být jako skutečné dovádění v Dračí čelisti! Budu muset poslat pro svého trubadůra, aby o tom napsal baladu.“*

*„Doufám, že ji zazpívá rychle,“ zavrčel ozbrojenec Purpurových draků, „jsou tady!“*

*Přelilo se přes ně kvílení, jak se přiřítila další vlna masy plandající kůže, sekajících mečů a gobliních korálkových očí. Muži jako by přirostli k zemi – nikdo neběžel, ani neskákal – sekali neochvějně, jako ženci s kosami a spoustou polí ke sklizení před sebou, v rytmu smrti.*
— Troy Denning, Smrt draka

Ať se jedná o chrabré válečníky, mladé idealistické vojáky nebo v boji zocelené žoldáky,  bojovníky lze nalézt všude v Zapomenutých Říších. Dokonce i ty nejmírumilovnější země mají domobranu na ochranu před nepřáteli a mnoho velkých vládců v Říších bylo v minulosti nějakým typem bojovníka. Příležitosti pro ty, kdo ví jak reagovat v boji, vždy existují. Tělesně zdatní obyvatelé v mnoha částech Mečového pobřeží a Severu se naučí alespoň základy boje jako součást místní domobrany, ve které slouží v době nouze, přičemž pár z nich pokračuje a stane se profesionálními vojáky, strážci a podobně. Důstojníci bývají šlechtici, ačkoliv existují příležitosti pro schopné vůdce, aby prokázali své schopnosti a stoupali po hodnostech.

Bojovníci, kteří nesledují kariéru vojáků, hledají jiné způsoby prokázání své zdatnosti. Žoldnéři
nachází zaměstnání u těch, kdo potřebují zkušené válečníky, ale nemají čas ani prostředky k jejich výcviku. Mezi takovými zaměstnavateli jsou skupiny dobrodruhů, které téměř vždy potřebují spolehlivého bojovníka.

Obchodníci a cechy najímají stráže na ochranu karavan, lodí a svých skladů a cechovních domů. Taková práce poskytuje příležitosti pro časté cestování a nebezpečí.

Značná část nebezpečí přichází od bojovníků, kteří opustí legitimní zaměstnání, aby se stali se bandity – útočí na karavany, okrádají poutníky a drancují izolované usedlosti, panství a vesnice. Méně šťastní bojovníci se mohou účastnit gladiátorských soubojů nebo podobného krvavého sportu, aby se díky svým schopnostem uživili, ačkoliv takové zápasy jsou ve srovnání s jižními státy, jako Amn a Kalimšán, na Mečovém pobřeží a Severu prakticky neznámé.

### Bojové archetypy
Bojovníci v Zapomenutých Říších mají následující možnosti Bojových archetypů, mimo těch uvedených v *Příručce hráče*.

#### Rytíř Purpurového draka
Rytíři Purpurového draka jsou válečníci, kteří pochází z království Cormyr. Přísahali chránit Korunu a vydali se bojovat proti zlu mimo hranice jejich království. Mají za úkol putovat zeměmi jako potulní rytíři a spoléhají, že jim jejich úsudek, statečnost a věrnost rytířskému kodexu pomůže porážet zločince. 

Rytíř Purpurového draka inspiruje ostatní k velikosti svými statečnými činy v bitvách. Pouhá přítomnost rytíře ve vesničce způsobuje, že někteří orci a banditi si hledají snadnější kořist. Osamělý rytíř je zkušený válečník, ale rytíř, který vede skupinu spojenců, promění i špatně vybavenou milici v divokou válečnou skupinu.

Rytíř dává při vedení přednost skutkům, ne slovům. Útok rytíře v čele je čin, kterým může v ostatních spojencích probudit skryté rezervy odvahy a odhodlání, o nichž neměli ani tušení, že je mají.

##### Omezení: Rytířství
Rytíři Purpurového draka jsou vázáni ke konkrétnímu cormyrskému rytířskému řádu. 

**Banneret** slouží jako obecné pojmenování pro tento archetyp, pokud ho používáte v jiném tažení, nebo když vytváříte jiné vojevody než rytíře Purpurového draka.

##### Uzdravující pokřik
Když si na 3. úrovni zvolíš tento archetyp, naučíš se, jak inspirovat své spojence k boji přes jejich zranění.

Když použiješ schopnost Druhý dech, můžeš zvolit až tři tvory do 12 sáhů od tebe, kteří jsou tvými spojenci. Pokud tě tvor vidí nebo slyší, tak si obnoví životy rovné tvé úrovni bojovníka.

##### Královský vyslanec
Rytíř Purpurového draka slouží jako vyslanec cormyrské Koruny. Od rytířů s vysokým postavením se očekává, že se budou chovat s grácií. 

Na 7. úrovni získáš zdatnost v dovednosti Přesvědčování. Pokud jsi v této dovednosti již zdatný, získáš zdatnost v jedné z následujících dovedností dle své volby: Ovládání zvířat, Umění, Vhled, či Zastrašování.

Tvůj zdatnostní bonus se zdvojnásobí pro jakékoli ověření vlastnosti, když u něj využiješ Přesvědčování. Tento prospěch obdržíš bez ohledu na to, jakou zdatnost v dovednosti jsi získal touto schopností.

##### Vlna inspirace
Když od 10. úrovně použiješ schopnost Akční vlna, můžeš zvolit jednoho tvora do 12 sáhů od sebe, který je tvým spojencem. Pokud tě tvor vidí nebo slyší, může jako svoji reakci jednou zaútočit zbraní na blízko nebo na dálku.

Od 17. úrovně můžeš zvolit dva spojence do 12 sáhů od tebe místo jednoho.

##### Záštita
Počínaje 15. úrovní můžeš rozšířit benefity schopnosti Nezdolný na své spojence. Když použiješ schopnost Nezdolný k přehození záchranného hodu na Inteligenci, Moudrosti nebo Charismatu a nejsi neschopný, můžeš zvolit jednoho spojence do 12 sáhů od sebe, který také selhal v záchranném hodu proti stejnému účinku. V případě, že tě tvor vidí nebo slyší, může zopakovat svůj záchranný hod, a musí použít nový výsledek hodu.

## Čarodějové
Tkanivo magie prostupuje každou část Říší a někteří lidé mají přirozenou schopnost toto Tkanivo vnímat, dotýkat se ho a tvarovat. Někteří zdědí tuto schopnost po magickém předkovi, jako drak nebo anděl, jiní ji získají náhodou poté, kdy jsou vystaveni nespoutané magické síle, a u dalších se tato síla projeví shodou okolností nebo rukou osudu, snad výsledek událostí
předcházející jejich početí nebo narození.

Díky jejich nejrůznějším původům a opožděným projevům síly lze čaroděje nalézt téměř všude a mezi téměř jakýmkoliv lidem. Velká města na Mečovém pobřeží – včetně Baldurovy Brány, Letohradu a Hlubiny – mají čaroděje, protože lid s magií tíhne k místům, kde si cení jejich schopností. Čarodějové jsou o něco častější v kulturách prosycených magií, například mezi elfy z Blažení a lidmi z Halruy. Čarodějnice z Rašemenu jsou čarodějky, které vedou venkovské
komunity, ale jejich thayští sousedé čaroděje, kteří se v Thayi objeví, často pronásledují, protože v nich vidí ohrožení mocenské struktury národa založené na studiu kouzelnictví.  Kultury, které magii nenávidí, jako jsou Seveřané a Uthgardti, čaroděje, které mezi sebou objeví, vyženou nebo zabijí. 

<Card header="Mystičtí sesilatelé">

Prostý lid Faerûnu často příliš nerozlišuje mezi čaroději, černokněžníky a kouzelníky. Většina mágů nevidí žádný smysl v podněcování soupeření s ostatními typy mystických sesilatelů – magie je magie, bez ohledu na způsoby – a ve většině případů se čarodějové, černokněžníci
a kouzelníci vzájemně respektují jako kolegové praktikující Umění, protože chápou, co tato moc představuje.

</Card>

#### Divoká magie
Zapomenuté Říše mají dlouhou historii magických katastrof a nekontrolovaných vln energie, které měnily bytosti i samotnou zemi. Ať již je způsobil  netherilský kouzelník, který se snažil stát bohem magie, bohové nucení chodit po zemi během Doby nesnází nebo chaos Moru kouzel, vytvořil magický chaos rozpoutaný takovými událostmi odkaz čarodějů divoké magie. Tento odkaz často leží ladem po celé generace a pak se najednou projeví ve správnou (nebo špatnou) chvíli. Tito divocí mágové jsou v poslední době běžnější v zemích ovlivněných Morem kouzel, včetně Halruy, Mulhorandu a některých míst v Cormyru a Mečovém pobřeží. 

#### Dračí magie
O dracích je známo, že na sebe berou humanoidní podobu a po celá desetiletí žijí mezi menšími tvory. Někteří z těchto draků mají s humanoidy poměr nebo propůjčují svým spojencům nebo poskokům dračí magii. Tito tvorové, prosycení dračí magií, se mohou stát čaroději Dračího rodokmenu, nebo tyto schopnosti přejdou na jejich potomky. Čarodějové Dračího rodokmenu
se objevují ve většině částí světa díky akcím jednotlivých draků nebo experimentům dračích kultů, ale podstatně četnější jsou kolem Kesenty, které kdysi vládl drak, a Murgomu, země nedaleko Thaye, kde dračí knížata vládla posledních osmdesát let.

#### Magie bouře
Během Rozervání pokryla Moře padlých hvězd trvalá bouře zvaná Velký déšť, zatemnila oblohu a způsobila obrovské záplavy. Tisíce lidí se utopilo, zemřelo po úderu bleskem nebo v náporu větru, který udeřil jako pěst a převracel lodě. Pár z těch, kteří tyto události přežili, zjistilo, že jsou požehnáni nebo prokleti vrozenou magií – že jsou bouřnými čaroději schopnými
ohýbat blesky, hromy a vítr svou vůlí. Většina těchto nových mágů se objevila v blízkosti Vnitřního moře, ale mraky Velkého deště občas pluly mnohem dál. Ačkoliv ne všichni bouřní čarodějové získali svou moc z Velkého deště, většina prostého lidu si je spojuje s jeho ničivým počasím a jedná s nimi obezřetně.

### Čarodějný původ
Čarodějové v Zapomenutých Říších mají možnost následovat kromě těch uvedených v *Příručce hráče* i tento Čarodějný původ.

#### Bouřné čarodějnictví
Tvá vrozená magie pochází z moci živlu vzduchu. Mnozí s touto mocí mohou vystopovat svou magii zpět k zážitkům blízkým smrti způsobeným Velkým deštěm, ale možná ses narodil během vyjící vichřice takové síly, že si o ní dodnes lidé vypráví příběhy, nebo je tvá linie ovlivněna mocným vzdušným tvorem, jako je vát nebo džin. Ať tak či onak, prostupuje tebou bouřná magie.

Bouřní čarodějové jsou neocenitelnými členy lodních posádek. Jejich magie jim umožňuje kontrolovat vítr a počasí v jejich bezprostředním okolí. Jejich schopnosti jsou také užitečné při odrážení útoků sahuaginů, pirátů a další hrozeb zrozených z moře.

##### Větrný mluvčí
Mystická magie, které přikazuješ, je naplněna živlem vzduchu. Můžeš mluvit, číst a psát v prvotštině. (Znalost tohoto jazyka ti umožňuje pochopit a rozumět těm, kdo mluví jeho dialekty: aquanštinou, auranštinou, ignanštinou a terranštinou).

##### Rozbouřená magie
Počínaje 1. úrovní můžeš během svého tahu použít bonusovou akci, aby ses bezprostředně před tím nebo po tom, co sešleš kouzlo 1. či vyšší úrovně, na krátkou dobu zahalil poryvy vzdušného živlu. To ti umožní vyletět do výšky 2 sáhy bez vyvolání příležitostného útoku.

##### Srdce bouře
Od 6. úrovně získáš odolání vůči beskovému a hromovému zranění. Navíc, pokud sešleš kouzlo 1. či vyšší úrovně, které způsobuje bleskové nebo hromové zranění, vybuchne z tebe bouřná magie. Tento výbuch způsobí, že tvorové dle tvého výběru do 2 sáhů od tebe, které vidíš, utrpí buď bleskové, nebo hromové zranění (zvol, když tuto schopnost aktivuješ) rovné polovině tvé úrovně čaroděje. 

##### Bouřný průvodce
Od 6. úrovně získáš schopnost jemně ovládat počasí kolem tebe. 

Pokud prší, můžeš pomocí své akce způsobit, že déšť přestane padat v kouli o průměru 4 sáhy se středem v tobě. Tento účinek můžeš ukončit jako bonusovou akci.

Je-li větrno, můžeš každé kolo použít svou bonusovou akci a zvolit, kterým směrem bude vítr foukat v kouli o poloměru 20 sáhů se středem v tobě. Vítr fouká v tomto směru až do konce tvého příštího tahu. Tato vlastnost nemění rychlost větru.

##### Bouřící zuřivost
Když jsi od 14. úrovně zasažen útokem na blízko, můžeš jako svou reakci způsobit útočníkovi bleskové zranění. Zranění je rovné tvé úrovni čaroděje. Útočník si musí také hodit záchranný hod na Sílu proti tvému SO záchrany kouzla. Pokud útočník v záchranném hodu neuspěje, je odtlačen v přímém směru od tebe až 4 sáhy.

##### Duše větru
Na 18. úrovni získáš imunitu vůči bleskovému a hromovému zranění.

Také získáš magickou rychlost létání 12 sáhů. Jako akci můžeš na 1 hodinu snížit svou rychlost  létání na 6 sáhů a do 6 sáhů od tebe vybrat počet tvorů rovný 3 + tvá oprava Charismatu. Zvolení tvorové získají na 1 hodinu magickou rychlost létání 6 sáhů. Jakmile tímto způsobem snížíš svou rychlost létání, nemůžeš to udělat znovu, dokud si krátce nebo důkladně  neodpočineš.

## Černokněžníci
Vzhledem k jejich jednání s často zlověstnými nadpozemskými patrony, od nichž získávají moc, nemají černokněžníci v Říších nejlepší pověst. Dokonce i na dobře smýšlející černokněžníky je pohlíženo s podezřením a odůvodnitelnou opatrností. Někteří kouzelníci mají pocit, že samotná existence černokněžníků kazí pohled na jejich ušlechtilé Umění a je příčinou, že se prostý lid dívá na všechny praktikanty magie s pochybnostmi.

Někteří černokněžníci, zvláště ti s běsovským nebo vílím původem, se už se sklony ke své moci
narodí, a to k nim již od dětství přitahuje pozornost potenciálních patronů. Jiní hledají pakt, někdy proto, že jinde nemohou najít moc, po které touží. Někteří černokněžníci uzavírají více paktů, ačkoliv nakonec musí upřednostnit jeden nad druhým, protože jejich patroni jsou žárlivé a majetnické bytosti. 

### Patroni v Říších
Bohové nejsou zdaleka jedinými moctnostmi aktivními v Říších a ambiciózní černokněžníci mají mnoho potenciálních patronů schopných nabídnout jim mystickou moc.

#### Arcivíla
V rozsáhlých pustinách Říší lze stále najít spojení na Vílí divočinu. Jde o vílí křižovatky, místa tajemné přírodní krásy na světě, která mají téměř stoprocentní odraz ve Vílí divočině. Můžeš projít skrz vílí křižovatku vstoupením na mýtinu, průchodem přes hladinu tůně, vkročením do kruhu hub nebo podplazením padlého kmene stromu. Někteří černokněžníci vyhledávají taková místa, aby vyjednávali s Arcivílou této říše o poskytnutí moci. Mezi pozoruhodné Arcivílí  patrony patří následující:

**Hyrsam**, Princ bláznů, je považován za prvního satyra. Jeho zpěv dokáže připravit zlato o lesk a jeho vtipy a skotačení způsobuje, že kameny pláčou smíchy. Hyrsam je i duší divokosti a divočiny. Hyrsam Blázen je šprýmař náchylný k darebáctví, ale když se takové vtipy stanou zlými a smrtícími, je ve hře Hyrsam Divoký.

**Královna vzduchu a temnoty** vládne Nešťastným vílám Soumračného dvora z onyxového trůnu zejícího prázdnotou s výjimkou vznášejícího se Nočního diamantu, černého drahokamu velikosti lidské hlavy, v němž se matně blýskají polapené hvězdy. Královna Vzduchu a Temnoty je přítomna neviditelná kolem něho a její hlas burácí z Nočního diamantu, šeptá přímo do uší dvořanů nebo obojí najednou.

**Mrazivý princ** byl kdysi znám jako Sluneční princ, ale jeho srdce zamrzlo, když ho jeho snoubenka zradila, utekla a její duše se stala jednou z hvězd. Od té doby se rozhněvaný princ snaží smířit se svou snoubenkou, kdykoliv se převtělí do smrtelné formy.

**Oberon**, Zelený pán, nepřekonatelný lovec a lesní válečník, je milencem Titanie a často jejím nepřítelem. Oberon je přítomen v každé větvi každého strom a každém potoku v lesích Vílí divočiny. Pokud má Oberon nějakou slabinu, je to divoký povaha jeho srdce. Jeho nálady se mění jako větrná korouhvička za větrné bouře.

**Titanie**, Letní královna, je možná nejmocnější z arcivíl. Svým úsměvem může nechat dozrát úrodu a zamračením povolat požáry. Vládne Šťastným vílám Letního dvora.

#### Běs
Mnoho běsů uzavírá v Říších pakty se smrtelnými černokněžníky – a je jich tolik, že se ve Faerûnu stali černokněžníci téměř synonymem pro pekelné síly. Tito běsové patří k Arciďáblům z Devíti pekel a jejich nejmocnějším vévodům, Démonickým pánům z Propasti a ultrolotům, kteří vládnou yugolotím armádám. Nicméně takové obchody nemusí být uzavřeny přímo se zmíněnou moctností. Často slouží jako prostředník slabší běs a černokněžník nemusí vědět, komu slouží. Mezi pozoruhodné běsovské patrony v Zapomenutých Říších patří následující:

**Bázka** je šejtán, který se s poslední invazí pekelných sil dostal do Dračiska. Jeho plány na Mečovém pobřeží byly zmařeny společně s plány jho spojenců Rudých mágů, ale jeho ambice zůstávají.

**Belafoss** je démon, který slouží Demogorgonovi. Považuje se za největšího služebníka Knížete démonů a také za soupeře Demogorgonovy moci. 

**Eltab** byl kdysi spoután pod městem Eltabbar v Thay, v kleci utvořené uspořádáním ulic a kanálů, které vytvořily poutací znak. Když je nyní démon ve světě na svobodě, snaží se pomstít.

**Errtu** je balor, který trápil Drizzta Do‘Urdena více než jedno století, a to především kvůli vlastnictví artefaktu zvaného Crenshinibon. Když prohrál poslední bitvu a byl vykázán ze světa, hledá nyní nepřímé prostředky pro pomstu.

**Gargaut** je záhadná pekelná síla, která usiluje o božství, zatímco je ve světě chycena v magickém štítu.

**Lorean** je kambion, který sbírá černokněžníky, jako jiní sbírají motýly. Jeho oblíbená sbírka, Troilská třináctka, obsahuje černokněžníky s pokrevní linií prvních třinácti, kteří uzavřeli dohodu s Asmodeem.

**Malkizid** je solár, který upadl v nemilost, když zradil Seldarin. Od té doby má Malkizid radost z každé špatnosti, kterou může elfům učinit, ale největší potěšení má z toho, když manipuluje s elfy, aby si ubližovali navzájem.

**Wendonai** je baloří pán, který jako první zlákal temné elfy, aby v dávných válkách mezi elfími národy přivolali démony. Také je obrátil k uctívání Lolth a během dlouhého Sestupu jim radil a učil je. 

#### Prastarý
Mimo sféry známé velkým kouzelníkům a mudrcům leží Vzdálená říše Prastarých, bytostí mimo čas, prostor a zdravý rozum. Tato říše je dosažitelná nečistými rituály a ve snech těch, kdo jsou přitahováni mocí těchto entit. Níže se nachází některá z bezbožných jmen spojených s tímto místem a jeho šílenstvím: 

**Dendar**, Noční had, Pojídačka světa, o níž se říká, že je zplozencem první noční můry, požíračem nečistých vizí a předzvěstí konce světa. Jejím černokněžníkům, když si poprvé uvědomí svůj potenciál, se často zdá o Dendařině syčení a suchém šustění jejích šupin.

**Ghaunadaur**, Ten, který číhá, bůh zrůd z Temných říší, také známý jako Starší oko. Je uctíván (pokud lze takové slovo použít) hleny, slizy a podobnými tvory.

**Kezef** Ohař chaosu je černý kostlivý mastif, na němž se hemží larvy a jehož černá krev je kyselinou. Bohové spoutali Kezefa nerozbitným řetězem ukovaným Gondem a žhnoucím znakem vykouzleným Mystrou, za což Ohař chaosu ukousl Tyrovi ruku.

**Moander** je temnou silou zkaženosti a rozkladu. Ti, kterých se dotkl jeho vliv, nejprve mají sen, „semeno Moandera,“ přičemž slyší následující slova: „Nevnášej pochybnosti do Moanderových slov, nebo budeš Pozřen zevnitř. Jdi a získávej pro mne mocné a vlivné tvory. Zabíjej a pokryj svět hnilobou. Obávej se mne a poslouchej.“

**Tyrantraxus**, také zvaný Posedající duch a Plamenný, se pokouší ovládnout svět skrz těla ostatních. Podobně jako Matka země používá magické tůně jako okna do světa, aby rozšířil svůj vliv.

**Zargon**, Ten, který se vrací, také zvaný Nepřemožitelný tyran, je prý nehynoucím a nesmrtelným zlem. Některé příběhy tvrdí, že Zargon byl původně pánem Devíti pekel. Jiní tvrdí, že je to mocný Démonický kníže, vyhnaný z Propasti. Možná, že ani jeden z příběhů není pravdivý, ale jistě lze říci, že Zargon je moctností povzbuzující šílenství a hrůzu.

### Nadpozemský patron
Černokněžníci v Zapomenutých Říších mají možnost následovat kromě nadpozemských patronů uvedených v *Příručce hráče* i následující.

#### Nehynoucí
Smrt nemá nad tvým patronem, který odhalil tajemství věčného života, žádnou moc, ačkoliv taková výhra – jako každá moc – má svou cenu. Kdysi smrtelný, Nehynoucí viděl plynout smrtelné životy jako roční období, jako záblesky nekonečných dní a nocí. Sdílí tajemství věků, tajemství života a smrti. Mezi bytosti tohoto druhu patří Vekna, Pán ruky a oka; děsivý Iuz;
kostějská královna Vol; Nehynoucí dvůr Aerenalu; Vlákith, kostějská královna githyanků; a nesmrtelný kouzelník Fistandantalus.

V Říších mezi Nehynoucí patrony patří Larloch Stínový král, legendární pán Černokněžníkovy krypty, a Gilgeam, Božský král z Untheru. 

##### Rozšířený seznam kouzel
Nehynoucí ti umožní vybírat si z rozšířeného seznamu kouzel, když se učíš černokněžnické kouzlo. Následující kouzla jsou pro tebe přidána do seznamu černokněžnických kouzel.

**Tabulka Nehynoucích rozšířených kouzel**

| Úroveň kouzla | Kouzlo |
| --- | --- |
| 1. | *falešný život*, *paprsek otrávení* |
| 2. | *slepota nebo hluchota*, *ticho* |
| 3. | *mluv s mrtvými*, *předstírej smrt* |
| 4. | *aura života*, *znamení proti smrti* |
| 5. | *nákaza*, *poslyš mýty* |

##### Mezi mrtvými
Od 1. úrovně se naučíš trik ošetři umírajícího, který se pro tebe počítá jako černokněžnický trik.
Máš také výhodu k záchrannému hodu proti jakékoliv nemoci.

Navíc nemrtví mají problémy ti ublížit. V případě, že tě nemrtvý přímo zacílí útokem nebo zraňujícím kouzlem, musí si hodit záchranný hod na Moudrost proti tvé SO záchranně kouzla (nemrtvý si nemusí házet záchranný hod, pokud se nacházíš v oblasti účinku, jako je například výbuch ohnivé koule). Když tvor neuspěje, musí zvolit jiný cíl, nebo, jestliže nemá jiný cíl,  potenciálně vyplýtvá útok nebo kouzlo. V případě úspěchu se tvor stane imunním vůči tomuto účinku po dobu 24 hodin. Nemrtvý se také stane imunní vůči tomuto účinku po dobu 24 hodin, pokud je cílem tvého útoku nebo zraňujícího kouzla.

##### Vzdoruj smrti
Od 6. úrovně si můžeš přidat vitalitu, když podvedeš smrt nebo pomáháš někomu jinému s podvodem. Když uspěješ v záchranném hodu proti smrti nebo když stabilizuješ tvora pomocí ošetři umírajícího, obnovíš si životy rovné 1k8 + tvá úprava Odolnosti (minimálně 1 život).
Jakmile použiješ tuto schopnost, nemůžeš ho použít znovu, dokud si důkladně neodpočineš.

##### Nehynoucí přirozenost
Počínaje 10. úrovní dokážeš zadržet dech na neurčitě dlouho a nepotřebuješ jídlo, vodu ani spánek, ačkoliv stále potřebuješ odpočinek, abys odstranil únavu, a máš prospěch z krátkého či důkladného odpočinku. 

Kromě toho stárneš pomaleji. Za každých 10 let, které uplynou, zestárne tvé tělo pouze o 1 rok a jsi imunní vůči magickému stárnutí.

##### Nezničitelný život
Když dosáhneš 14. úrovně, získáš něco ze skutečných tajemství Nehynoucích. Ve svém tahu si můžeš jako bonusovou akci obnovit životy rovné lk8 + tvá úroveň černokněžníka. Navíc, pokud si přiložíš oddělenou část těla zpět na místo, když použiješ tuto schopnost, přiroste zpět.

Pokud to uděláš, nemůžeš to udělat znovu, dokud si krátce nebo důkladně neodpočineš.

## Druidi
Druidi z Říší ctí přírodu ve všech jejích formách, stejně jako bohy Prvního kruhu, božstva nejbližší moci a vznešenosti přirozeného světa. Tato skupina zahrnuje bohy Šántí, Eldath, Mieliku, Silvana, stejně jako Auril, Malara, Talose a Amberlie, protože příroda je mnohostranná a ne vždy laskavá. 

Na rozdíl od kleriků, kteří obvykle slouží jednomu božstvu, druidi ctí všechny bohy Prvního kruhu podle jejich pořadí, a vidí v nich ztělesnění přirozeného světa, který se pohybuje v cyklech stvoření a zničení, dorůstání a vadnutí, života a smrti. Takže Grumbar není pro druidy jen bohem země; je samotnou úrodnou půdou a kopci. Malar není jen Pánem šelem, ale hladem a loveckými instinkty dravých šelem. 

I když jsou nejvíce spojováni s lesy, pečují druidi o všechny aspekty země včetně zamrzlých hor, spalujících pouští, zvlněných kopců a drsných pobřeží. 

<Card header="Harfeníci a druidi">

Druidské kruhy na Severu jsou často spojeny s Harfeníky, protože mají společný cíl, přičemž jim prostředníky dělají bardi a hraničáři. Jednotliví Harfeníci mohou obvykle v kruhu očekávat minimálně jídlo a přístřeší a možnost zúčastnit se shromáždění a mluvit, pokud si to přejí.

Přesto Harfeníci nejsou druidskou organizací, a navzdory tomu, co si běžný lid může myslet, ne každý druid nebo druidský kruh je spojencem Harfeníků a jejich věcí, či dokonce jejich přítelem. Někteří druidi ve skutečnosti považují Harfeníky za šťouraly, kteří ohrožují přirozenou
rovnováhu skoro stejně jako zlo, proti kterému bojují.

</Card>


### Druidské kruhy
Druidské způsoby jsou prastaré a do značné míry praktikované tajně, daleko od nezasvěcených očí. V mnoha zemích Staré způsoby Prvního kruhu ustoupily novým církvím a chrámům, ale druidi a jejich stoupenci se stále shromažďují k uctívání přírodních cyklů a zajišťují, aby nebyla ohrožena přirozená rovnováha. Lidé žijící v blízkosti divočiny nebo přímo v ní neprohloupí, když si zjistí, zda v okolí neoperuje druidský kruh, a pak budou hledat jeho požehnání před lovem nebo sedlačením v zemích, které chrání.

Druidský zvyk shromažďovat se na pasekách, lesních hájích nebo kolem posvátných tůní dal vzniknout tradici kruhů. V kruhu jsou si všichni rovní, a ačkoliv se respektuje věk a úspěchy, rozhoduje se kruh jako celek. Ti, kteří nesouhlasí, mohou svobodně argumentovat, nebo dokonce kruh opustit, pokud si to přejí, ale kruh jedná jednotně pro dobro všech. Druidské
kruhy často zahrnují i nedruidské spojence, jako jsou například hraničáři, lesní elfové a vílí tvorové ze zemí, kde se kruh setkává, přičemž stále platí rovnost hlasů.

Napříč Faerûnem lze nalézt četné kruhy, které obvykle tvoří přibližně deset druidů plus jejich spojenci. Patří mezi ně Vysoký tanec, střežící po boku svých vílích spojenců Tančírnu ve  vysokých údolích Hromových skal. Strážci Sevreldu se setkávají ve Starém houbovém háji ve Vysokém hvozdu severovýchodně od Sekomberu, a Hvězdný kruh se shromažďuje kolem tůně se shodným jménem v severním hvozdu Mir. 

#### Kruh mečů
Ochránci Zeleného lesa, Kruh mečů, vyhání pustošící humanoidy, jako jsou skuruti, gobři a jejich příbuzní, z lesa, a zároveň les chrání proti zneužívání civilizovaným lidem a brání starobylé lesní ruiny a posvátná místa před pleniteli.

Ve schopnosti povolání Druidský kruh v *Příručce hráče* patří druidi Kruhu mečů běžně do Kruhu měsíce, ačkoli někteří z nich patří do Kruhu země (Lesa). 

#### Smaragdová enkláva
Smaragdová enkláva je méně druidský kruh a více volná konfederace kruhů a jejich spojenců. Své úsilí zasvětila ochraně pevnůstek civilizace na Severu před zničením. Jinde ve světě musí Smaragdová enkláva sledovat více vyváženou cestu, ale rozlehlá divočina Severu je pro lidi mnohem větším nebezpečím, než oni pro ni.

Smaragdová enkláva byla založena před více než tisíci lety ve Vilhonském zálivu a následně se rozšířila na velkou část Faerûnu. Jejími členy jsou druidi, hraničáři, barbaři a ostatní, kteří žijí v divočině a znají a respektují její zvyklosti. Jako symbol svého členství oblékají části smaragdově zeleného oblečení a často nosí emblém jelení hlavy.

Ve schopnosti povolání Druidský kruh v *Příručce hráče* patří druidi Smaragdové enklávy ve stejné míře do Kruhu země a Kruhu měsíce.

#### Kruhy Měsíčnin
Lid z Měsíčnin uctívá zemi jako velkou bohyni nazývanou Matka země. Jejich kruhy se shromažďují kolem posvátných tůní známých jako měsíční prameny, jejich spojení mezi přírodním světem a bohyní, které jsou obklopeny prstencem kamenů vztyčených jejich
pradávnými předky. 

Ve schopnosti povolání Druidský kruh v *Příručce hráče* patří druidi z Měsíčnin nejčastěji do Kruhu země (Pobřeží, Lesy a Hory). 

##### Měsíční prameny
Voda z měsíčních pramenů, pitá přímo z dlaně, obnovuje 1k8 životů plus případný bonus Moudrosti pijící osoby. Pokud piják v době od posledního úplňku ohrozil přírodní rovnováhu, voda mu místo toho způsobí jedové zranění 1k8. Stejné zranění způsobuje zkažený měsíční pramen. Jeden z účinků se projeví jednomu pijákovi jen jednou za den. Pití vody z měsíčního
pramene během noci za úplňku může mít dle uvážení Pána jeskyně další účinky, jako třeba prospěchy kouzla *nižší navrácení*.

Voda z měsíčního pramene nabraná do nádoby nebo odnesená dál než 6 sáhů od tůně přestane mít tyto vlastnosti; stane se z ní obyčejná voda. Po tři úplňkové noci může shromáždění tří či
více druidů kolem měsíčního pramene jednou seslat kouzlo *spojení* a jednou *sledování* bez vynaložení pozice kouzla a bez surovinových složek, pokud je jeden z přítomných alespoň na 9. úrovni a zbytek alespoň na 4. úrovni. Podle vůle Pána jeskyně mohou druidi za takových nocí použít měsíční prameny i k seslání jiných kouzel.

## Hraničáři

*Montolio natáhl paži a velká sova na ni vyskočila a opatrně se usadila na mužově těžkém koženém rukávě. „Viděl jsi drowa?“ zeptal se Montolio. Sova odpověděla zahoukáním, pak začala křičet a hulákat a Montolio bedlivě naslouchal a zvažoval každou podrobnost. Za pomoci přátel, a obzvláště upovídané sovy hraničář drowa už několik dní sledoval, protože byl zvědavý,
proč se temný elf do údolí zatoulal. Montolio zpočátku předpokládal, že drow má něco  společného s Graulem, vůdcem místních orků, ale postupem času začal tušit něco jiného.*
– R. A. Salvatore, Útočiště

Dlouho chodí hraničáři divočinou Mečového pobřeží a Divokého pohraničí. Podobně jako u druidů jejich činnost sahá k počátkům lidstva. A dávno předtím, než na Sever vkročila noha člověka, kráčeli tamními lesy a slézali tamní hory elfí hraničáři. Tradice a názory těchto obyvatel nyní sdílí příslušníci mnoha ras. Zejména půlčíci tichošlápci často vyslyší volání divočiny a  stanou se hraničáři – mnohdy pak slouží jako průvodci a ochránci potulných půlčických skupin.
Občas cestu hraničáře následují štítoví trpaslíci, nucení putovat daleko od starých klanových držav.

Ne každý průzkumník putující po vzdálených kopcích nebo zálesák lovící v neobydlených zemích se stane hraničářem. Skuteční hraničáři odchází do přírody a shledávají ji svatou, a podobně jako paladinové jsou dotčeni něčím božským. Jejich bohové a víry se mohou lišit, ale hraničáři sdílí podobné hodnoty o posvátnosti přírody. Ačkoliv nejsou vždycky vzájemně
spojeni, jsou hraničáři vázáni v jakýchsi volných společenstvích – a ta jsou často spojena s druidskými kruhy.

Na Severu a velké části Vnitrozemí používají hraničáři speciální značky pro označení tábořišť, nebezpečných oblastí, zlých tvorů, nečisté magie, činnosti skřetů, tajných zásobáren,  bezpečných průchodů, úkrytů a hrobů či hrobek. Mnoho z těchto symbolů bylo odvozeno z elfích tradic nebo vypůjčeno od skupin, jako jsou Harfeníci. Přestože se nejedná o tajný jazyk, jsou tyto cestovní značky často nepochopitelné pro nehraničáře a dokonce ani druidi jim nemusí rozumět. 

Jako celek pomáhají hraničáři komunitám přežít a prosperovat v divočině. Velká část Mečového pobřeží a Severu není osídlena. Hraničáři jsou poháněni k průzkumu těchto zemí, hledání  úrodné půdy, kde by mohla zaklíčit semena civilizace, pátrání po zdrojích (jako jsou kovy)  prospěšných pro osídlení země, nebo vykořenění zla dříve, než se může šířit. Jiní hraničáři
stopují nepřátelská vojska nebo loví nebezpečné šelmy či zločince. Vzhledem k tomu, že je většina Severu neprozkoumána, hrají hraničáři klíčovou roli v zabezpečení osad a jsou v nich často obdivováni. 

### Lidští hraničáři
Lidští hraničáři z Měsíčnin uctívají Matku zemi a ti, kteří úzce spolupracují s druidskými kruhy na pevnině, často ctí bohy Prvního kruhu, ale většina lidských hraničářů upřednostňuje bohyni Mieliku. Nicméně považují bohyni za příliš divokou a prvotní, než by se k ní přímo modlili. Namísto toho se modlí ke Gwaronu Bouřlivci, aby jejich slova bohyni předal. O Gwaronovi
se říká, že spává v háji západně od města Trojkanec a většina z jeho následovníků do tohoto místa podnikne alespoň jednou za život svatou pouť. Zlí lidští hraničáři obvykle uctívají Malara, pro jeho dravost a lovecké dovednosti.

### Elfí hraničáři
Elfí hraničáři jsou obvykle spojeni s konkrétní komunitou, jako je Evereska nebo kmeny v Mlžném hvozdu. Spíše než potulní průzkumníci jsou elfí hraničáři většinou zvědy a strážci elfích říší. Tito elfové se obvykle zasvěcují Rillifanu Rallathilovi nebo Solonoru Thelandirovi. Elfí hraničáři dohnaní k toulání mohou místo toho následovat Fenmarela Mestarina, boha osamělých poutníků, nebo Shevarashe, elfího boha pomsty.

### Půlčičtí hraničáři
Většina půlčíků, kteří uctívají přírodu a její syrovou krásu, jsou původem tichošlápci. Jejich skupinky stráví přinejmenším stejně tolik času na cestách a řekách jako ve vesnicích a městech, a role hraničářů se přirozeně hodí k životnímu stylu většiny tichošlápků. Hraničáři tichošlápkové často ctí boha Velebrala pro jeho aspekt patrona průzkumu. Půlčíci, kteří se více kloní k  samotné přírodě, obvykle preferují Šáru Pomoštnou. Ti, kteří se více věnují ochraně sídel nebo
cestujících, cti Arvorína. Těch pár půlčíků srdnatců, kteří se stanou hraničáři, často následují právě tato dvě poslední božstva.

### Trpasličí hraničáři
Většina trpaslíků raději dřepí pod horami, než aby se potulovala divočinou, ať na povrchu nebo v Temných říších. Trpasličí hraničáři jsou nejčastěji štítoví trpaslíci vyhnaní z klanových držav nebo trpaslíci bez klanu, hledající své místo ve světě. Někdy jsou trpasličí hraničáři prospektory, kteří prozkoumávají svět a hledají nové rudné žíly. V každém případě existují dvě božstva, která se takovým trpaslíkům líbí: Marthammor Duin a Dumathoin.

## Klerici
Bohové jsou nejaktivnější prostřednictvím svých vyvolených kleriků, kteří v Materiální sféře vykonávají jejich dílo. Typický faerûnský klerik obvykle slouží jednomu božskému patronovi, ale někteří jedinci se cítí být povoláni sloužit skupině, jako jsou živelní bohové Akadi, Grumbar, Kossuth a Istiš, zatímco jiní slouží božstvům, která jsou tvořena několika propojenými božskými silami, jako je elfí Angharradh.

Někteří klerici ve Faerûnu patří k zavedené církevní hierarchii, ale mnozí nikoliv. Bohové si  vyvolují, koho chtějí, a občas je tak oddaný věřící obdařen všemi schopnostmi klerika, přestože není žádný druh kněze. Klerikem tak může být rozjímavý poustevník, potulný prorok, nebo prostě zbožný rolník. Náboženské řády se často snaží tyto kleriky zverbovat a přivést je do své náruče, ale ne všichni tito klerici chtějí být vázáni hierarchií.

Naopak, ne každý, kdo vykonává náboženské zaměstnání, je skutečný klerik. Někteří akolyté mohou pro svůj život objevit jinou cestu, než cestu klerika. Slouží svým vírám v jiných rolích jako kněží, učenci nebo řemeslníci, zatímco jiní pokračují v zaměstnání, které nemá s náboženstvím nic společného. Některé z těch, kterým je odepřena cesta klerika, zahořknou
a usilují o získání přízně zlověstných nebo zakázaných bohů, či uzavírají pakty s jinými mocnými entitami. Náboženští učenci v Říších debatují, zda božské odmítnutí způsobilo, že takováto osoba přijala temnou stranu, nebo zda byla dotyčná osoba odmítnuta, protože bohové předvídali její potenciál pro temnotu. Bohové o této věci mlčí. 

Někteří klerici jsou domáčtí lidé, kteří slouží jednotlivým komunitám věřících, ale  dobrodružnější klerici mívají určitý zápal pro náboženské výpravy, při nichž vykonávají v širším světě boží dílo. Tato práce může zahrnovat službu v odlehlých komunitách, stejně jako vyhledávání a ničení hrozeb civilizovanému světu.

### Božské domény
Klerici v Zapomenutých říších si mohou kromě Božských domén uvedených v *Příručce hráče* zvolit z následujících.

#### Doména Mystika
Magie je energie prostupující multivesmírem a je palivem pro ničení i tvoření. Bohové domény Mystika důvěrně znají tajemství a potenciál magie. Pro některé z těchto bohů jsou magické znalosti velkou zodpovědností, která přichází se zvláštním chápání přirozené reality. Jiní bohové Mystiky vidí magii jako čirou energii, která má být tím, kdo jí vládne, používána podle toho, jak uzná za vhodné.

Bohové této domény jsou často spojováni se znalostmi, jelikož učení a mystická moc mají sklon jít ruku v ruce. V Říších zahrnují božstva této domény Azutha a Mystru, stejně jako Corellona Larethiana z elfího panteonu. V jiných světech tato doména zahrnuje Hekaté, Matha  Mathonwyho a Isis; Solinára, Lunitáru a Nuitára, tři měsíční bohy z Krynnu; a Bokuba, Veknu a Vey Jas z Greyhawku.

**Tabulka kouzel domény Mystika**

| Úroveň klerika | Kouzlo |
| --- | --- |
| 1. | *magická střela*, *najdi magii* |
| 3. | *magická zbraň*, *Nystulova magická aura* |
| 5. | *magický kruh*, *rozptyl magii* |
| 7. | *Leomundova tajná truhla*, *mystické oko* |
| 9. | *sférická vazba*, *teleportační kruh* |

##### Mystické zasvěcení
Pokud si na 1. úrovni zvolíš tuto doménu, získáš zdatnost v dovednosti Mystika a získáš dva triky dle vlastního výběru ze seznamu kouzelnických kouzel. Tyto triky se pro tebe považují za klerické triky.

##### Božská přízeň: Mystické vymítání
Od 2. úrovně můžeš použít svou Božskou přízeň k vymýtání nadpozemských tvorů.

Jako akci předložíš svůj svatý symbol a jeden běs, elementál, nebešťan nebo víla dle tvé volby, který tě vidí nebo slyší a je do 6 sáhů od tebe, si musí hodit záchranný hod na Moudrost. Neuspěje-li tvor v záchranném hodu, je odvrácený na 1 minutu, nebo dokud neutrpí zranění.

Odvrácený tvor musí strávit své tahy tím, že se pokouší od tebe maximálně vzdálit a  dobrovolně se nepohne na místo do 6 sáhů od tebe. Také nemůže provádět reakce. Jako svou akci může použít pouze Úprk, nebo se pokusit uniknout z účinku, který mu brání se pohnout. Pokud se tvor nemá kam pohnout, může použít akci Uhnutí.

Od tvé 5. úrovně, když tvor neuspěje v záchranném hodu proti tvé schopnosti Mystické vymýtání, je vypuzen na 1 minutu (jako kouzlem *vypuzení*, není potřeba soustředění), pokud není ve své domovské sféře a jeho nebezpečnost (NB) je na určitém prahu nebo nižším, jak ukazuje Tabulka Mystického vypuzení.

**Tabulka Mystického vypuzení**
| Úroveň klerika | Vypudí nemrtvé s NB … |
| --- | --- |
| 5. | 1/2 nebo nižší |
| 8. | 1 nebo nižší |
| 11. | 2 nebo nižší |
| 14. | 3 nebo nižší |
| 17. | 4 nebo nižší |

##### Rušič kouzel
Od 6. úrovně, když obnovíš životy spojenci pomocí kouzla 1. či vyšší úrovně, můžeš zároveň ukončit jedno kouzlo dle svého výběru, které na něj působí. Úroveň kouzla, které chceš ukončit, musí být stejné nebo nižší úrovně, než je úroveň pozice kouzla, ze které sesíláš léčivé kouzlo.

##### Mocné sesílání kouzel
Od 8. úrovně přičteš svou opravu Moudrosti ke zranění, které způsobíš klerickým trikem.

##### Mystické mistrovství
Na 17. úrovni si můžeš zvolit čtyři kouzla ze seznamu kouzelnických kouzel, jedno z každé z následujících úrovní: 6., 7., 8. a 9. Přidej je do svého seznamu doménových kouzel. Stejně jako tvoje ostatní doménová kouzla jsou vždy připravena a považují se pro tebe za klerická kouzla.

## Kouzelníci
*Nejprve jílcem odklonil nemotorný švih sekerou a zachytil rytmus kouzelníkova kouzla. Bylo to jedno z těch, které dobře znal. Používaje svou volnou ruku, zpívající meč zrcadlil sesílání svého protivníka a pak vyslal svou značnou moc směrem ke kouzelníkovi a připoutal ho k sobě. Stříbřitá energie, která vyletěla z natažené mužovy ruky, jen zasyčela do prázdna, jak zpívající meč přeruš il kouzlo.*
– Keith Francis Strohm, Tančící meč

Kouzelníci jsou učenci praktikující to, co nazývají „Umění“ (viz podrobnosti v 1. kapitole), a jde o nejdisciplinovanější sesilatele Zapomenutých Říších. Musí být, jelikož jejich moc pochází z roků pečlivého studia a praxe. Někteří kouzelničtí učedníci studují u zkušeného mistra, zatímco jiní navštěvují oficiální akademie nebo univerzity kouzelnictví, jako jsou ty v Blažení nebo Halrui, nebo ve velkých městech na Severu, jako je Hlubina nebo Stříbroluní.

Díky intenzitě svého studia a praxe se kouzelníci při zlepšování v Umění často stávají osamělejší, jelikož mají málo vrstevníků, se kterými by sdíleli své názory, pokud se tedy rozhodnou je s někým sdílet. Velcí kouzelníci se nakonec často usídlí v osamělých věžích nebo pevnostech, a jak jde čas, dávají na odiv stále výstřednější chování. Někdo říká, že je to znak
šílenství z toho, jak se příliš noří do mystických znalostí, ale nikdy to neřeknou příliš nahlas tam, kde by to mohl nějaký kouzelník slyšet.

Největší kouzelníci Říší nalezli prostředky, jak si prodloužit život daleko za hranice jakékoliv rasy, vyjma elfů. Arcikouzelníci mohou být staletí staří a viděli vzestup a pád civilizací napříč Faerûnem. Ostatní kouzelníci hledající dlouhověkost se stanou kostěji, obývají osamělé hrobky a tvrze a jak se ze světa ztrácí fyzicky, mění se i mentálně. 

<Card header="Mágovské pečeti">

Kouzelníci a mnoho dalších mystických sesilatelů vytváří podpisové runy, které používají k identifikaci svých věcí, podpisu svým jménem a jako varování pro ostatní. Jak mág získává moc, více jedinců rozpoznává pečeť a spojuje si ji s mocným sesilatelem, se kterým není radno si
zahrávat. Některé mágovské pečeti jsou používány ve spojení s kouzly, jako je strážný znak, díky čemuž mají prostí lidé tendenci se vyhýbat předmětům označeným podobnými pečetěmi.

Skutečně existují lidová vyprávění o bozích trestajících osoby, které neoprávněně použijí kouzelnickou pečeť – absurdní příběhy, které byly s největší pravděpodobností vymyšleny samotnými kouzelníky. Neexistuje žádný stanovený trest za porušení podpisové pečeti jiného
mága nebo její použití bez povolení. Mocní mágové však mají tendenci takovou činnost trestat sami, aby odradili další pokusy.

Kouzelničtí učedníci ve Faerûnu jsou upozorněni na zneužívání pečeti jiného sesilatele tímto veršem: „Kdykoli magie utkána je / Nikdo moudrý ji nezfalšuje.“

</Card>

### Kouzelnické skupiny
V Zapomenutých Říší existuje mnoho kouzelnických skupin, ale zvláště dvě vyčnívají.

#### Rudí mágové
Skupinou kouzelníků s nejhorší pověstí v Říších jsou Rudí mágové z Thaye. Oděni do svých výrazných hávů se Rudí mágové snaží rozšířit moc a vliv Thaye napříč Říšemi, zejména pak do zemí na Východě. Holí si hlavy a nosí složitá tetování, která symbolizují jejich ambice, úspěchy a oblíbené školy magie.

V Thayi mají Rudí mágové neomezenou moc, přestože nechávají správu každodenních záležitostí těm bez znalosti Umění. Každý Rudý mág se věnuje studiu jedné z osmi škol magie a slouží zulkirovi této školy, což je vůdce a největší mistr tohoto stylu magie. Zulkirové a jejich podřízení mezi sebou neustále soupeří o moc a vliv a toto soupeření často vyšle Rudé mágy daleko od Thaye hledat nová kouzla, pátrat po ztracených artefaktech a získávat bohatství,
které může proudit zpět do Thaye. Moc Rudých mágů ovládajících Thay jim dává v zemích Mečového pobřeží a Severu určitou míru diplomatické legitimity, ale jejich přítomnost je vítána jen zřídka a obvykle se na ně hledí s podezřením.

#### Váleční čarodějové
Potenciál kouzelníků ovlivnit výsledek bitvy je něco, co ve Faerûnu nemůže žádný vládce ignorovat, a většina velkých armád se snaží naverbovat a zařadit kouzelníky do svých řad. Nejběžnější jsou zaklínači, jednoduše pro jejich potenciál způsobit kouzly co největší
poškození co největšímu počtu nepřátel. Přesto ve válčení naleznou své použití všechny školy magie.

Asi nejznámější aplikací umění v boji jsou Váleční čarodějové z Cormyru. Jsou stejně vojáci jako učenci a mnozí z nich byli, než začali výcvik v Umění, členové Purpurových draků. Mimo služby v poli v dobách války Váleční čarodějové chrání cormyrskou královskou rodinu a každý z nich složil magickou přísahu služby Koruně. V této roli Váleční čarodějové slouží jako osobní stráže, rádci a dokonce i špioni. Členové královské rodiny, Rytíři Purpurového draka a důstojníci
Purpurových draků často nosí magické prsteny umožňující Válečným čarodějům vědět, kde se nachází, a sledovat je. Odstranění takového prstenu, dokonce i z nevinného důvodu, může přivolat skupinku Válečných čarodějů, připravených k boji, teleportující se poblíž s útočnými kouzly připravenými k seslání. 

### Mystické tradice
Kouzelníci v Zapomenutých Říších mají možnost následovat kromě těch uvedených v *Příručce hráče* tuto *Mystickou tradici*.

#### Zpívání mečů
Zpívající meče jsou elfové, kteří statečně brání svůj lid a země. Jsou to elfí kouzelníci, kteří ovládají školu boje s mečem založenou na tradici mystické magie. V boji používají zpívající meče sérii složitých, elegantních manévrů, kterými se brání zranění a které umožňují směřovat magii do ničivých útoků a mazaných obran.

##### Omezení: Pouze elfové
Pouze elfové a půlelfové si mohou zvolit mystickou tradici zpívajících mečů. Ve světě Faerûnu si elfové úzce střeží tajemství zpívajících mečů. 

Tvůj Pán jeskyně může toto omezení změnit, aby lépe vyhovovalo tažení. Omezení odráží příběh zpívajících mečů v Zapomenutých Říších, ale nemusí se vázat k oblíbenému tažení Pána jeskyně nebo verzi Říší tvého Pána jeskyně.

##### Trénink ve válce a zpěvu
Když si počínaje 2. úrovní zvolíš tuto tradici, získáš zdatnost s lehkými zbrojemi a zdatnost s jedním typem jednoruční zbraně na blízko dle vlastního výběru. Získáš také zdatnost v dovednosti Umění, pokud ji ještě nemáš.

##### Zpěv meče
Od 2. úrovně můžeš, pokud na sobě nemáš střední ani těžkou zbroj a nepoužíváš štít, vyvolat tajnou elfí magii zvanou Zpěv meče. Ta tě poctí nadpřirozenou rychlostí, hbitostí a  soustředěním. Jako svou bonusovou akci můžeš zahájit Zpěv meče, který trvá 1 minutu. Skončí předčasně, pokud se staneš neschopným, navlečeš si střední nebo těžkou zbroj nebo si vezmeš štít, případně pokud použiješ k útoku zbraní obě ruce. Zpěv meče můžeš ukončit, kdykoliv chceš (akce není potřeba).

Dokud je Zpěv meče aktivní, máš následující prospěchy:
• Získáš bonus k OČ rovný tvé opravě Inteligence (minimálně + 1).
• Tvá rychlost chůze se zvýší o 2 sáhy.
• Máš výhodu k ověřením Obratnosti (Akrobacie).
• Získáš bonus k záchranným hodům na Odolnost pro ověření soustředění na kouzlo. Bonus je roven tvé opravě Inteligence (minimálně + 1).

Tuto schopnost můžeš použít dvakrát. Všechna vynaložená použití získáš zpět až poté, když si krátce nebo důkladně odpočineš.

<Card header="Styly Zpívajících mečů"> 

Od svého založení jako bojového a magického umění bylo Zpívání mečů svázáno s meči, přesněji s dlouhým mečem. Přesto mnoho generací studií vytvořilo různé styly Zpívání mečů na základě používaných zbraní na blízko. Techniky těchto stylů se přenáší z mistra na studenty v malých školách, z nichž některé mají budovy určené pro výuku. Dokonce i nejnovější styly jsou stovky let staré a díky dlouhověkosti elfů stále vyučované svými původními tvůrci. Většina škol Zpívajících mečů je v Blažení nebo Everesce. Jedna byla založena v Myth Drannoru, ale zničení města přeživší studenty rozptýlilo.

Styly Zpívání mečů jsou široce roztříděny na základě používaného druhu zbraně a každý je spojen s určitým druhem zvířete. V rámci tohoto stylu jsou specializace pojmenované podle zvláštních druhů zvířat, založených na typech použitých kouzel, technikách mistra a zejména
použitých zbraních. Zpívající meče, jenž vstoupí do učení k mistrovi, mají obvykle tetování zvířete zvoleného stylu. Někteří ze zpívajících mečů se naučí víc stylů a nosí mnoho tetování a jejich kůže je tak varováním smrtících dovedností.

***Had.*** Praktikanti těchto stylů používají cep, řetěz, nebo bič. Styl zmije používá bič i přesto, že jako druh zbraně není příliš vkusný, nicméně má téměř stejně tak dlouhou historii jako styl lva. Jeho mistři zdůrazňují svůj zpěv meče úžasně rychlým rytmem práskání bičem, což udržuje mnoho nepřátel v odstupu a dává zpívajícímu meči prostor k seslání krutých kouzel plných jedu a nákazy, která jsou v tomto stylu oblíbená.

***Kočka.*** Do této rodiny patří styly používající meč. Styl lva je nejstarší, cvičí praktikanty v používání dlouhého meče a neupřednostňuje žádný zvláštní druh kouzel. Leopardí styl se zaměřuje na krátký meč a kouzla iluzí a nenápadnosti. Rudý tygr je styl sotva tři století starý
a jeho zpívající meče vytváří pomocí scimitaru obranný vířivý tanec, odkud vedou náhlé skoky a útoky.

***Pták.*** Styly, které se zaměřují na použití zbraní s topory, jako je sekera nebo kladivo, byly společně seskupeny do ptačích stylů, a přesto se vzájemně silně liší. Jedná se o relativně nové styly, při nichž se používají zbraně, které elfové obvykle nepreferují. Zpívající meče stylu orla používají malé ruční sekery a mnoho manévrů tohoto stylu se zaměřuje na plynulý způsob házení zbraní a tasení nových. Styl havrana používá cepín a kouzla spojená se zvýšením hbitosti zpívajícího meče v boji.

</Card>

##### Útok navíc
Od 6. úrovně můžeš zaútočit dvakrát místo jednou, kdykoliv provedeš během svého tahu akci Útok.

##### Píseň obrany
Počínaje 10. úrovní dokážeš během toho, když je tvůj Zpěv meče aktivní, nasměrovat magii tak, aby pohlcovala zranění. Když máš utrpět zranění, můžeš jako reakci utratit jednu pozici kouzla a snížit toto zranění o počet životů rovný pětinásobku pozice kouzla.

##### Píseň vítězství
Od 14. úrovně když je tvůj Zpěv meče aktivní, přičti svou opravu Inteligence (minimálně +1) ke zranění svých útoků zbraní na blízko.

## Mniši

*Tlouštík si urovnal černozlatou vestu, sklonil svou kulatou hlavu a zaútočil.*

*Danica počkala, až bude přímo před ní, a přihlížejícím to připadalo, že žena bude pohřbena pod hromadou masa. Na poslední chvíli proklouzla hlavou pod laločnatou paží tlustého muže, chytila ho za ruku a ležérně se postavila za něj, když těžkopádně proběhl kolem. Lehkým zatočením zápěstí ho zastavila v jeho pohybu a než si uvědomil co se děje, ho Danica kopla do zadní části obou kolen a srazila ho do kleku.*
– R. A. Salvatore, Chvalozpěv

Některé z prvních mnišských řádů ve Faerûnu vznikly v jižních zemích Amn a Kalimšan a jejich praktiky se rozšířily na sever a východ ve stejnou dobu, kdy na západ prosakovaly podobné techniky ze vzdáleného Kara-Turu.

Nejstarší řády se v průběhu času rozvětvovaly a rozpadaly do menších odnoží, takže jich nyní existují desítky. Mnohém z nich netvoří více než dvě desítky členů žijících v odlehlé komunitě v divočině. Některé mnišské komunity však mají stovky členů, jsou blíže k civilizaci a mají často své velikosti odpovídající větší vliv, neboť se zajímají o světské záležitosti.

Protože většina mnišských řádů ve Faerûnu vznikla v lidských zemích, jsou mniši v těchto komunitách nejčastěji lidé. Jelikož však byly kláštery po dlouhou dobu útočištěm pro nalezence a vyvržence různých ras, nejsou nelidští mniši neslýchaní.

### Mnišské řády
Následující řády lze nalézt v různých částech Zapomenutých Říší.

#### Temný měsíc
Mnišský řád Temný měsíc zasvěcený Šar funguje otevřeně v zemích, kde je její uctívání přijímáno, a v místech, kde není, fungují utajeně v divočině a podzemních úkrytech. Jeho stoupenci hledají „znalosti a rozmluvy se stínem", jelikož věří, že pravá moudrost se nalézá v temnotě a ztrátě, a to jak doslova tak přeneseně. Členové nejčastěji následují Cestu stínů,
jak je popsána ve schopnosti povolání Klášterní tradice v *Příručce hráče*.

#### Pěst hin
Pěst hin je půlčický mnišský řád z Lujrenu, jehož přívrženci obrátili přirozenou důvěru svého lidu do duchovní cesty pro zdokonalení sebe sama a svého potenciálu. Několik mistrů Pěsti hin založilo kláštery v zemích mimo Lujren, kde učení určené pouze půlčíkům zpřístupnili studentům jiných ras ochotným následovat cestu vytyčenou Jondalou. Mniši Pěsti hin
obvykle následují Cestu otevřené ruky, jak je popsána ve schopnosti povolání Klášterní tradice v *Příručce hráče*.

#### Řád zlaté růže
Řád žluté růže, známý také jako Následovníci svatého Sollarse Dvojmučedníka, je osamělý klášter Ilmaterových věřících v Zeměhrotských horách v Damaře. Je známý pro svou loajalitu vůči spojencům a ničení svých nepřátel. Mniši, velmi ctění v otázkách pravdy a diplomacie, tvrdě pracují, aby ve své vzdálené svatyni přežili. Mniši z Kláštera žluté růže používají k testování svých učedníků remoráze. Mladí mniši prokazují sílu svých myslí a překonávají strach a bolest jízdou na těchto bestiích. 

Víra v Ilmatera podporuje mnohem více mnišských řádů než ostatní bohové. Jiné Ilmaterovy mnišské řády zahrnují Stoupence nerušené cesty, Následovníky svatého Morgana Nemluvného a Sestry svatého Kašpara ze Skal. 

Ilmaterovi mniši často cestují jako poutníci, žebrají o almužnu, hledají osvícení a ulevují v utrpení druhým. Mají tendenci následovat Cestu otevřené ruky, jak je popsána ve schopnosti povolání Klášterní tradice v *Příručce hráče*.

#### Sluneční duše
Mniši Sluneční duše následují klášterní tradici, mající dle jejich víry své kořeny v dávné říši Netheril. Podle jejich filozofie skrývají živí tvorové uvnitř sebe fragmenty mystické podstaty slunce. Stejně jako má tělo stín, tak má duch světlo. Toto světlo se nazývá sluneční duše. Bratři a sestry Řádu sluneční duše trénují čerpání z tohoto „vnitřního duchovního světla“, které
manifestují činy nadpřirozené zdatnosti a vytrvalosti. Členové tohoto řádu následují Cestu sluneční duše, která je popsána v sekci „Klášterní tradice“ níže. 

Aby se dostali do kontaktu se svým vnitřním světlem, dodržují mniši Sluneční duše přísný kodex asketického chování nazvaný Pravidla žhnutí. Klade důraz na tři pilíře:

**Usilování o fyzickou dokonalost.** Chceš-li otevřít cestu, aby se Sluneční duše mohla projevit, musíš učinit své tělo krásným. Tělesná zdatnost, čistota a dobře vypracovaná tělesnost utváří jasnější okno, skrz které může světlo zářit.

**Usilování o duchovní ctnost.** Rozpoznej světlo v druhých, nikoliv pouze temnotu. Poskytuj a přijímej každou novou šanci být ctnostným. 

**Světlo v temnotě.** Sdílej duševní světlo se světem. Rozzař temná místa svým světlem a vyžeň stín. 

Vzhledem k podobnosti přikázání s učením některých náboženství má Řád sluneční duše již dlouho spojení s chrámy a věřícími tří konkrétních božstev: Suny, Selûny a Lathandera. Snaha o fyzickou dokonalost a rozpoznání skrytých ctností je podobná Sunině učení o fyzické a duševní kráse. Stoupenci Selûny rozpoznávají nabádání jejich bohyně k boji s temnotou a hledání ctnosti. Pochopitelně, že Lathanderovo spojení se sluncem přímo navazuje na filozofii Sluneční duše, ale věřící Lathandera více vnímají poskytování a přijímání nových šancí jako paralelu
Lathanderova důrazu na nové začátky.

#### Mniši dlouhé smrti
Následovníci Cesty dlouhé smrti uctívají princip smrti více než jakékoliv božstvo smrti. Mniši hledají tajemství života tím, že studují samotnou smrt. Stav smrti je to, co je zajímá nejvíce, nikoliv to, co leží před nimi; o posmrtný život mají jen malý zájem. Jejich kláštery jsou plné rozpadajících se, umírajících a mrtvých zvířat a rostlin, které s nestranným zájmem studují.
Často od dobrodruhů a obchodníků kupují vzácné exempláře, které nemohou snadno sami získat. Nicméně tyto studie jsou jen částí každodenního života mnichů: Usilují převážně o pochopení smrti inteligentních živých tvorů a za tímto účelem dychtivě vítají nemocné a umírající, aby je mohli sledovat a zaznamenávat jejich smrt. Pokud tito nešťastníci žádají
o úlevu od bolesti prostřednictvím smrti, mniši jim ji poskytnou. Smrt vnímají jako dar, který poskytují těm, kdo jsou na něj připraveni. Způsob určování připravenosti se liší sektu od sekty (dokonce i mnich od mnicha).

Mniši netrpí žádnými morálními zábranami ohledně těchto činů, jelikož z jejich pohledu je smrt ta nejpřirozenější věc na světě a skonání ve službě těmto principům je pro živé jedním z nejhlubších posvátných zážitků, ve které mohou doufat. Ze stejného důvodu se sami mniši nebojí smrti.

Většina členů řádu jsou buď učenci, kteří sdílejí vzájemnou fascinaci smrtí a umíráním, nebo duchovní, kteří uctívají některé z božstev smrti. Někteří z mnichů se necítí být ničím menším než vizionáři, jejichž prací je pro všechny na Faerûnu připravit lepší budouctnost. Je-li smrt skutečně pochopena, tak může být využívána a používána jako nástroj pro zlepšení všech – nebo alespoň tak si to zdůvodňují. Mniši této tradice následují Cestu dlouhé smrti, která
je popsána níže v sekci „Klášterní tradice“.

#### Poddajná cesta
Mnišským řádem Eldath jsou Následovníci poddajné cesty, někdy známí jako Bratři a sestry otevřené dlaně. Tito mniši střeží posvátná místa, kde bydlí mnoho kněží, a cestují krajinou, aby získávali zprávy pro izolované háje a pevnosti. Snaží se vůbec nevyvolávat násilí, ale jsou naprosto smrtící, když brání sebe, své svěřence a svá svatá místa.

### Klášterní tradice
Mniši v Zapomenutých Říších mají možnost následovat kromě těch uvedených v *Příručce hráče* tyto Klášterní tradice.

#### Cesta dlouhé smrti
Mniši z Cesty dlouhé smrti jsou posedlí smyslem a mechanikou umírání. Chytají tvory a připravují složité experimenty k zachycení, zaznamenání a pochopení okamžiku jejich smrti. Tyto znalosti pak využívají jako vodítko pro porozumění bojovým uměním, přinášejícím smrtící bojový styl.

##### Dotek smrti
Počínaje 3. úrovní, když si zvolíš tuto tradici, tvé studium smrti ti umožní získat vitalitu z jiných tvorů, kteří se blíží svému konci. Pokud snížíš tvorovi do 1 sáhu od sebe životy na 0, získáš dočasné životy rovné tvé opravě Moudrosti + tvé úrovni mnicha (minimálně 1 dočasný život).

##### Hodina žence
Na 6. úrovni získáš jako akci schopnost svou duší, které se dotkl stín smrti, vyvést z míry nebo vyděsit tvory kolem tebe. Když použiješ tuto akci, každý tvor do 6 sáhů od tebe, který tě vidí, musí uspět v záchranném hodu na Moudrost, nebo se stane vystrašeným až do konce tvého příštího tahu.

##### Ovládnutí smrti
Počínaje 11. úrovní můžeš využívat svou obeznámenost se smrtí k úniku z její náruče. Když se tvé životy sníží na 0, můžeš utratit 1 bod čchi (akce není potřeba) a místo toho se sníží na 1 život. 

##### Dotek dlouhé smrti
Od 17. úrovně můžeš přesměrovat do tvora smrtící energii svým dotykem. Jako akci se dotkneš jednoho tvora do 1 sáhu od sebe a utratíš 1 až 10 bodů čchi. Cíl si musí hodit záchranný hod na Odolnost, a pokud neuspěje, utrpí nekrotické zranění 2k10 za každý utracený bod čchi, v případě úspěchu pak poloviční zranění.

#### Cesta sluneční duše
Mniši Cesty sluneční duše se učí, jak nasměrovat svou vlastní životní energii do spalujících světelných střel. Učí se, že meditace může odemknout schopnost uvolnit nezkrotitelné světlo ukryté v duši každého živého tvora.

##### Zářivá sluneční střela
Počínaje 3. úrovní, když si zvolíš tuto tradici, můžeš vrhat spalující střely magické záře. 

Získáš útok kouzlem na dálku, který můžeš použít akcí Útok. Útok má dosah 6 sáhů. Jsi v tomto útoku
zdatný a k hodu na útok a na zranění si přičítáš svou opravu Obratnosti. Jedná se o zářivé zranění a kostka zranění je k4. Tato kostka se mění s postupem na vyšší úrovně mnicha, jak ukazuje sloupec Bojová umění v Tabulce mnicha.

Když ve svém tahu použiješ akci Útok k tomuto zvláštnímu útoku, můžeš utratit 1 bod čchi pro  dodatečné dva útoky pomocí bonusové akce.

##### Úder spalujícím obloukem
Na 6. úrovni získáš schopnost přesměrovat své čchi do spalující vlny energie. Ihned poté, co ve svém kole použiješ akci Útok, můžeš utratit 2 body čchi k seslání kouzla 1. úrovně hořící ruce jako bonusovou akci. Můžeš utratit další body čchi pro seslání vyšší úrovně kouzla hořící ruce. Každý další bod čchi, který utratíš, zvýší úroveň kouzla o 1. Maximálním počet bodů čchi (2 plus další body), který můžeš za kouzlo utratit, jsou roven polovině tvé úrovně mnicha  zaokrouhleno dolů).

##### Spalující sluneční erupce
Na 11. úrovni získáš schopnost vytvořit kouli světla, která vybuchne ve zničující explozi. Jako akci vytvoříš kouli a vrhneš ji na místo dle své volby do 30 sáhů od sebe, kde na krátký, ale smrtící okamžik vybuchne koulí zářivého světla.

Každý tvor v té kouli o poloměru 4 sáhy musí uspět v záchranném hodu na Odolnost, jinak utrpí zářivé zranění 2k6. Tvor si nemusí házet záchranný hod, pokud je za úplným krytem, který je neprůsvitný.

Zranění koule můžeš zvýšit utracením bodů čchi. Za každý bod, který utratíš, zvýšíš zranění o 2k6, ale maximálně můžeš utratit 3 body čchi. 

##### Sluneční štít
Na 17. úrovni se zahalíš do světelné aury. Vyzařuješ jasné světlo na 6 sáhů a slabé světlo na dalších 6 sáhů. Jako bonusovou akci můžeš světlo aktivovat nebo vypnout.

Pokud tě během toho, co svítíš, zasáhne tvor v boji za blízko, můžeš mu jako reakci způsobit zářivé zranění. Zářivé zranění je rovno 5 + tvá oprava Moudrosti. 

## Paladini
Někteří lidé jsou válečníky vynikajících ctností. Jsou příkladem celé řady vlastností, které lidé považují za čestné, spravedlivé a dobré. Tito válečníci usilují stát se těmi nejlepšími lidmi, jakými mohou. Když je zároveň takový válečník velice zbožný, může jeho bůh odměnit svého věrného určitou božskou mocí, čímž stvoří paladina.

V Zapomenutých Říší rozličné paladinské řády zdůrazňují různé prvky spravedlivého chování, ale od všech paladinů se očekává, že budou dodržovat obecný soubor ctností:

**Čest. Dodržuj kodex.** Raději smrt, než zneuctění.
**Dobrosrdečnost.** Poskytuj služby rád a bez přezíravosti.
**Důvěryhodnost.** Buď čestný a dodržuj sliby.
**Hrdost na činy.** Veď příkladem. Ať za tvé cíle mluví tvé skutky.
**Chrabrost.** Získej slávu skrze boj. Braň svěřené až do smrti.
**Laskavost.** Chraň slabé. Poskytuj milost těm, kteří usilují o vykoupení.
**Moudrost.** Čiň maximum dobra za co nejmenší škody.
**Obětavost.** Sdílej zdroje, zejména s těmi nejpotřebnějšími.
**Osvícenost.** Buď velkorysý a tolerantní.
**Pokora ve skutcích.** Nechvástej se a nepřijímej nepřiměřenou odměnu.
**Zákonnost.** Zákony existují, aby přinášely prosperitu těm, kterým jsou určené pod nimi. Nespravedlivé zákony se musí zrušit nebo změnit do přiměřené podoby.
**Zbožnost.** Buď věrný zásadám svého boha.
**Zdvořilost.** Jednej s ostatními zdvořile, bez ohledu na to, jak s tebou jednají oni. Vzdávej čest těm, kdo mají vyšší postavení. Získej si respekt níže postavených.

Každý paladin upřednostňuje a zdůrazňuje tyto ctnosti podle svého osobního étosu a náboženského pozadí. Paladin Suny klade důraz na aspekty dvorné lásky a zdvořilosti, zatímco Tyrův paladin se více zajímá o spravedlnost a řádné zacházení s nepřáteli.

Většina paladinů v Zapomenutých Říších je, stejně jako klerici, zasvěcena konkrétnímu božstvu. Nejběžnějšími bohy paladinů jsou ti ztělesňující čin, ráznost, ostražitost a moudrost. Populární jsou Torm a Tyr, stejně jako Ilmater zdůrazňující sebeobětování a zmírňování utrpení. Ač méně častí, existují i paladini následujících božstev: Helma, Hoára, Lathandera, Suny, Corellona Larethiana, Rudé rytířky, Klangedina Stříbrovouse, Arvorína a Mystry.

Oddanost vyšším ideálům činí z paladinů v Říších populární lidové hrdiny. Mnoho příběhů je protkáno ušlechtilými rytíři a přísahou vázanými šampiony, ačkoliv pragmaticky poznamenávají, že tyto příběhy často končí s velkou obětí ze strany zmíněných šampiónů. 

Mezi nejčastější patrony paladinských Přísah oddanosti a Přísahy koruny (která je popsána níže) patří Helm, Torm a Tyr – ochrana, odvaha a spravedlnost – ačkoliv Ilmater má také svůj díl oddaných šampiónů. Zelení rytíři přísahající na Přísahu starověku mohou uctívat Arvorína nebo Corellona, kdežto mstitelé Přísahy pomsty následují patrona, jako je Hoár, ačkoliv také existují mstitelé Helma a Tyra, vyměřující drsnou spravedlnost.

### Paladinské řády
Následující řády lze nalézt v různých částech Zapomenutých Říší.

#### Řád společníků
Řád společníků, sídlící v Elturgardu v Západním vnitrozemí, přísahal chránit tento národ. Zformoval se bezprostředně po Moru kouzel a pomáhal zbudovat Elturgard. Své středisko má v městě Elturelu, s výhledem na řeku Chiontar. Společníci chrání civilizaci proti nebezpečným a divokým silám, zejména proti nepřirozeným stvůrám. Přísaha koruny (viz níže) a Přísaha oddanosti (popsaná v *Příručce hráče*) ze schopnosti povolání Posvátná přísaha jsou mezi členy řádu rovnoměrně zastoupeny.

#### Řád pozlaceného oka
Klášter a katedrála Helmovy Državy stojí na Severu na okraji Zeleného lesa jako bezpečné útočiště pro poutníky. Řád pozlaceného oka stráží Državu a slouží okolní komunitě, ale jeho poslání má mnohem širší zaměření: střežit svět před nebezpečím pocházejícím z jiných sfér existence, zejména z Nižších sfér. Mnoho paladinů i nepaladinů se přidalo k řádu v reakci na jeho výzvu k vyhnání běsovské invaze ze světa. V nedávných letech se mnozí z nich odvážně pustili dále od Helmovy državy, aby pracovali pro řád v širším světě.

Paladini Pozlaceného oka nejčastěji následují Přísahu oddanosti ze schopnosti povolání Posvátná přísaha v *Příručce hráče*, ačkoli někteří z horlivců jsou následovníci Přísahy pomsty.

#### Samularův řád
Svatý řád Samularův, také známý jako Samularovi rytíři, je tvořen válečníky ve službách Tyra. Řád má základnu v Hřebenové síni a zároveň kapitulu v Hlubině. Legendární paladin Samular Karadun založil řád v roce 952 DL po Druhé trolí válce a po smrti svých bratrů Renika „Sněhopláště“ a Amphaila Spravedlivého v průběhu této války. Když Tyr umlkl a paladinové v jeho službách ztratili svou moc, mnozí z nich se obrátili k jiným bohům, jako je Torm, ale Samularovi rytíři zůstali věrní Tyrovi. Jejich trpělivost byla nedávno odměněna, když se Tyr navrátil do světa a mnoho z jejich klesajícího počtu bylo odměněno paladinskou mocí. Jsou známí pro svou podporu zákona a mnoho paladinů řádu následuje Přísahu koruny popsanou níže.

### Posvátná přísaha
Paladinové v Zapomenutých Říších mohou kromě Posvátných přísah uvedených v *Příručce hráče* následovat i tu následující.

#### Přísaha koruny
Přísaha koruny je slib ideálům civilizace, ať už je to národní duch, věrnost panovníkovi nebo služba božstvu zákona a vlády. Paladini, kteří skládají tuto přísahu, se zavazují sloužit společnosti, zejména pak spravedlivým zákonům, které společnost drží pohromadě. Tito paladini jsou bdělými strážci na hradbách stojících proti chaotickým přílivům barbarství, které hrozí svrhnout vše, co civilizace vybudovala, a jsou běžně známí jako strážci, exemplárové nebo sentinelové. Často se stává, že paladini, kteří se zavazují touto přísahou, jsou členy rytířského řádu, který slouží státu nebo panovníkovi, a podstupují svou přísahu jako součást vstupu do řádu.

##### Zásady koruny
Zásady Přísahy koruny často stanovuje panovník, jemuž se přísaha skládá, ale obecně zdůrazňují tyto zásady.

***Zákon.*** Zákon je prvořadý. Je to malta, která drží kameny civilizace pohromadě, a musí být dodržován.
***Oddanost.*** Tvé slovo je tvým poutem. Bez oddanosti nejsou přísahy a zákony ničím.
***Odvaha.*** Musíš být ochoten dělat pro řád vše, co je potřeba udělat, a to i tváří v tvář nepřekonatelným překážkám. Pokud to neuděláš ty, tak kdo tedy?
***Odpovědnost.*** Musíš se vypořádat s následky svých činů a jsi zodpovědný za splnění tvých povinností a závazků.

##### Přísežná kouzla
Na níže uvedených úrovních paladina získáš přísežná kouzla.

**Kouzla Přísahy koruny**

| Úroveň paladina | Kouzla |
| --- | --- |
| 3. | *rozkaz*, *vynucený duel* |
| 5. | *strážné pouto*, *zóna pravdy* |
| 9. | *aura vitality*, *přízrační strážci* |
| 13. | *strážce víry*, *vypuzení* |
| 17. | *kruh moci*, *úkol* |

##### Božská přízeň
Když si na 3. úrovni vezmeš tuto přísahu, získáš na výběr z následujících možností Božské přízně. 

***Šampionská výzva.*** Učiníš výzvu, která přinutí ostatní tvory s tebou bojovat. Každý tvor dle tvé volby do 6 sáhů od tebe, který tě vidí, si musí hodit záchranný hod na Moudrost. Když tvor neuspěje, nemůže se od tebe dobrovolně vzdálit více než na 6 sáhů. Tento účinek pro tvora skončí, pokud se staneš neschopným nebo zemřeš, nebo když bude tvor vzdálen dál než 6 sáhů od tebe.

***Zvrácení vývoje.*** Jako bonusovou akci můžeš svou Božskou přízní posílit zraněné tvory. Každý tvor dle tvé volby do 6 sáhů od tebe, který tě slyší a má nejvýše polovinu svých životů, si vyléčí počet životů rovný 1k6 + tvá oprava Charismatu (minimálně 1). 

##### Božská oddanost
Od 7. úrovně, když je tvor do 1 sáhu od tebe zraněn, můžeš pomocí své reakce magicky nahradit zdraví tohoto tvora svým vlastním, díky čemuž tvor není zraněn. Místo toho jsi zraněn ty. Toto zranění nelze nijak snížit ani mu nelze předejít.

##### Nepoddajný duch
Od 15. úrovně máš výhodu k záchranným hodům proti ochromení či paralýze.

##### Ušlechtilý šampion
Na 20. úrovni je tvá přítomnost na bitevním poli inspirací pro všechny oddané tvé věci. Můžeš použít svou akci, abys na 1 hodinu získal následující prospěchy:

• Získáš odolání vůči bodnému, drtivému a sečnému zranění z nemagických zbraní.
• Tví spojenci mají výhodu k záchranným hodům proti smrti, pokud jsou do 6 sáhů od tebe.
• Získáš výhodu k záchranným hodům na Moudrost, stejně jako tví spojenci do 6 sáhů od tebe.

Tento účinek skončí předčasně, pokud se staneš neschopný nebo zemřeš. Jakmile použiješ tuto schopnost, nemůžeš ji použít znovu, dokud si důkladně neodpočineš.

## Tuláci
Existují ti, jejichž schopnosti nespočívají v meči nebo Umění, ale v tichém pohybu, obratných akcích a nenápadnosti. Takový talent často vede k nelegálním činnostem, zamořujícím většinu velkých měst, ale může být i dobře využit při práci s nebezpečnými příšerami a ztracenými poklady.

Většina velkých měst v Říších má řadu zlodějských doupat, která spolu navzájem soutěží. Pár míst, jako je třeba Baldurova Brána, mají organizovanou skupinu tuláků, které takové aktivity řídí. Většina zlodějských doupat jsou shromažďovací místa, často pod městem, která se po prozrazení přemístí.

Město Hlubina bylo kdysi domovem nejmocnějšího zlodějského cechu na Severu: Stínových zlodějů. Lordi z Hlubiny cech rozbili a donutili jeho vůdce uprchnout z města (skupina stále operuje z Amnu). V Hlubině stále existují zloději a dokonce i vrazi, ale jsou roztříštěni do bezpočtu malých skupin nebo pracují samostatně.

Nejběžnější oddech pro takové lupiče je to, čemu říkají Počestný obchod – dobrodruhování, kde mohou být tulácké schopnosti využity bez výčitek a později bývají oslavovány v písních a legendách. Mnoho zlodějů si vybere právě takovýto život, dodržujíc kodex, který je drží v civilizovaných oblastech od problémů, ale stále jim zajišťuje bohatství; zařekli se, že se budou vloupávat do starověkých hrobek a doupat nestvůr namísto domovů a obchodů boháčů v civilizovaných zemích.

Někteří tuláci pochopili, že je jednodušší vybrat něčí kapsu, když máte královský glejt, takže je mnoho tuláků také diplomaty, dvořany, lobbisty, obchodníky s informacemi a ne jen obecně známými zloději a vrahy. Takoví tuláci snadněji zapadnou do civilizované společnosti a častěji působí jako mazivo v soukolí než jako klacek pod nohama.

### Tulácké archetypy
Tuláci v Zapomenutých Říších mají možnost následovat kromě těch uvedených v *Příručce hráče* tyto Tulácké archetypy.

#### Šibal
Zaměřuješ se na lidi a na vliv a tajemství, které mají. Mnoho špionů, dvořanů a pletichářů následuje tento archetyp a vedou život v intrikách. Slova jsou tvou zbraní stejně často jako dýka či jed a tajemství a laskavosti jsou některými z tvých oblíbených pokladů.

##### Mistr intrik
Když si na 3. úrovni zvolíš tento archetyp, získáš zdatnost se soupravou pro přestrojování, padělatelskou soupravou a jednou herní soupravou dle svého výběru. Naučíš se také dva jazyky dle vlastního výběru. 

Navíc dokážeš neomylně napodobit způsob řeči a akcent tvora, kterého jsi slyšel mluvit alespoň 1 minutu, což ti umožňuje mluvit jako rodilý mluvčí určité země, za předpokladu, že znáš tamní řeč.

##### Mistr taktiky
Od 3. úrovně můžeš použít akci Pomoc jako bonusovou akci. Navíc, pokud použiješ akci Pomoc k pomoci spojenci v útoku, cíl tohoto útoku může být do 6 sáhů od tebe místo do 1 sáhu, pokud tě cíl vidí nebo slyší. 

##### Bystrý manipulátor
Od 9. úrovně, pokud strávíš mimo boj alespoň 1 minutu pozorováním nebo interakcí s jiným tvorem, můžeš se dozvědět určité informace o jeho schopnostech ve srovnání s tvými. Pán jeskyně ti sdělí, zda je ti tvor rovný, lepší nebo horší, ve dvou charakteristikách dle tvého výběru:
• Hodnota Inteligence
• Hodnota Moudrosti
• Hodnota Charismatu
• Úrovně povolání (pokud nějaké má)
Dle úvahy Pána jeskyně si také můžeš vybavit část tvorovy historie nebo jeden z jeho osobnostních rysů, pokud nějaké má.

##### Mystifikace
Od 13. úrovně můžeš občas způsobit, že se jiný tvor stane cílem útoku směřovaného na tebe. Když jsi cílem útoku, při němž ti tvor do 1 sáhu od tebe poskytuje proti tomuto útoku kryt, můžeš jako reakci nastavit tohoto tvora jako cíl útoku místo sebe.

##### Lstivá duše
Od 17. úrovně nemohou být tvoje myšlenky čteny telepaticky ani jiným způsobem, pokud to nedovolíš. Můžeš prezentovat falešné myšlenky tak, že uspěješ v ověření Charismatu (Klamání) proti ověření Moudrosti (Vhledu) čtenáře myšlenek. 

Navíc, bez ohledu na to, co říkáš, magie, která by zjistila, zda lžeš, naznačí, že mluvíš pravdu, pokud se tak rozhodneš a také nemůžeš být magií donucen říkat pravdu.

#### Švihák
Svůj trénink můžeš zaměřit na šermířské umění opírajíc se rovným dílem o rychlost, eleganci a šarm. Zatímco někteří válečníci jsou surovci oděni v těžkých zbrojích, tvůj způsob boje vypadá téměř jako představení. K tomuto archetypu obvykle patří šermíři a piráti. 

Švihák vyniká v boji muže proti muži, dokáže bojovat dvěma zbraněmi a zároveň se bezpečně odpoutat od soupeře.

##### Fantastická práce nohou
Když si na 3. úrovni zvolíš tento archetyp, naučíš se, jak provést útok a pak vyklouznout bez odvety. Pokud během svého tahu provedeš útok na blízko proti tvorovi, tento tvor na tebe po celý zbytek tvého tahu nemůže příležitostně zaútočit.

##### Elegantní smělost
Od 3. úrovně tě do boje žene tvá neomylná sebedůvěra. K hodu na iniciativu si můžeš přičíst opravu svého Charismatu. 

Navíc pro použití Zákeřného útoku nepotřebuješ výhodu ke svému hodu na útok, pokud do 1 sáhu od tebe není jiný tvor než tvůj cíl. Všechna ostatní pravidla schopnosti povolání Zákeřný útok pro tebe stále platí.

<Card header="Šejdíři a boj se dvěma zbraněmi"> 

Šejdíři závisí na dobré znalosti pravidel D&D, aby mohli využít svůj potenciál, zvláště když jde o boj se dvěma zbraněmi. Ostatní postavy musí použít akci Odpoutání, pokud se chtějí dostat z boje na blízko, ale schopnost Šejdíře Fantastická práce nohou je omezenou verzí Odpoutání
prováděnou během tvého útoku. To ti umožňuje používat svou bonusovou akci k boji se dvěma zbraněmi a pak se bezpečně vyhnout každému nepříteli, kterého jsi napadl.

</Card>

##### Šmrnc
Od 9. úrovně se stává tvůj šarm mimořádně okouzlující. Jako akci si můžeš hodit na ověření  Charismatu (Přesvědčování) v konfliktu proti ověření Moudrosti (Vhledu) tvora. Tvor tě musí slyšet a oba musíte mít společný jazyk.

Pokud v ověření uspěješ a tvor je vůči tobě nepřátelský, získá nevýhodu k útokům proti jiným cílům než tobě a nemůže provádět příležitostné útoky proti jiným cílům než tobě. Tento účinek trvá 1 minutu, nebo dokud některý z tvých společníků cíl nenapadne nebo ho neovlivní  kouzlem, nebo dokud se ty a cíl nevzdálíte více než 12 sáhů od sebe.

Pokud v ověření uspěješ a tvor k tobě není nepřátelský, bude tebou zmámený 1 minutu. Zatímco je zmámený, pohlíží na tebe jako na přátelskou známost. Tento účinek okamžitě skončí,  pokud mu ty nebo tví společníci uděláte cokoliv škodlivého.

##### Elegantní manévr
Od 13. úrovně můžeš ve svém kole použít bonusovou akci k získání výhody na příští ověření Obratnosti (Akrobacie) nebo Síly (Atletiky), které provedeš během stejného tahu.

##### Mistr šermíř
Počínaje 17. úrovní ti tvé mistrovství s čepelí umožňuje zvrátit neúspěch v boji v úspěch. Pokud mineš svým hodem na útok, můžeš si hodit ještě jednou s výhodou. Pokud to uděláš, nemůžeš to udělat znovu, dokud si krátce nebo důkladně neodpočineš.

## Triky pro čaroděje, černokněžníky a kouzelníky

Praktikanti Umění vyvinuli následující triky pro ty, kdo upřednostňují kouzlení v boji na blízko. Váleční čarodějové z Cormyru, zpívající meče a černokněžníci paktu čepele mají tato kouzla obzvláště v oblibě. 

Tyto triky jsou na seznamu kouzel čaroděje, černokněžníka a kouzelníka.

### Čepel zeleného plamene
*Zaklínací trik*
**Vyvolání:** 1 akce
**Dosah:** 1 sáh
**Složky:** V, S (zbraň)
**Trvání:** Ihned
**Povolání:** Čaroděj, černokněžník, kouzelník 

Jako součást akce, když sesíláš toto kouzlo, musíš provést útok zbraní na blízko proti jednomu tvoru v dosahu kouzla, jinak kouzlo selže. Když zasáhneš, tak cíl utrpí normální účinek útoku a přeskočí od něj zelený oheň na jiného tvora dle tvého výběru, kterého vidíš a který je do 1 sáhu od cíle. Druhý tvor utrpí ohnivé zranění rovné tvé opravě sesílací vlastnosti.

Zranění tohoto kouzla se zvýší v závislosti na tom, jak postupuješ na vyšší úrovně. Na 5. úrovni útok na blízko způsobí cíli dodatečné ohnivé zranění 1k8 a ohnivé zranění druhého tvora se zvýší na 1k8 + tvá oprava sesílací vlastnosti. Obě zranění se zvýší o 1k8 na 11. a 17. úrovni.

### Dunivé ostří
*Zaklínací trik*
**Vyvolání:** 1 akce
**Dosah:** 1 sáh
**Složky:** V, S (zbraň)
**Trvání:** 1 kolo
**Povolání:** Čaroděj, černokněžník, kouzelník 

Jako součást akce, když sesíláš toto kouzlo, musíš provést útok zbraní na blízko proti jednomu tvoru v dosahu kouzla, jinak kouzlo selže. Když zasáhneš, tak cíl utrpí normální účinek útoku a až do začátku tvého příštího tahu je zahalen do dunící energie. Pokud se předtím cíl dobrovolně pohne, tak okamžitě utrpí hromové zranění 1k8 a kouzlo skončí.

Zranění tohoto kouzla se zvýší v závislosti na tom, jak postupuješ na vyšší úrovně. Na 5. úrovni útok na blízko způsobí cíli dodatečné hromové zranění 1k8 a zranění za pohyb cíle se zvýší na 2k8. Obě zranění se zvýší o 1k8 na 11. a 17. úrovni.

### Vábnička blesků
*Zaklínací trik*
**Vyvolání:** 1 akce
**Dosah:** 3 sáhy
**Složky:** V
**Trvání:** Ihned
**Povolání:** Čaroděj, černokněžník, kouzelník

Vytvoříš zášleh bleskové energie, který zasáhne jednoho tvora v dosahu dle tvé volby, kterého ho vidíš. Cíl musí uspět v záchranném hodu na Sílu, jinak je přitažen v přímce k tobě až o 2 sáhy a pokud skončí do 1 sáhu od tebe, utrpí bleskové zranění 1k8.

Zranění tohoto kouzla se zvýší o 1k8, když dosáhneš 5. úrovně (2k8), 11. úrovně (3k8) a 17. úrovně (4k8).

### Výbuch meče
*Vyvolávací trik*
**Vyvolání:** 1 akce
**Dosah:** 1 sáh
**Složky:** V
**Trvání:** Ihned
**Povolání:** Čaroděj, černokněžník, kouzelník

Vytvoříš chvilkový kruh přízračných čepelí, které kolem tebe sekají. Každý v dosahu, kromě tebe, musí uspět v záchranném hodu na Obratnost, jinak utrpí silové zranění 1k6.

Zranění tohoto kouzla se zvýší o 1k6, když dosáhneš 5. úrovně (2k6), 11. úrovně (3k6) a 17. úrovně (4k6).
<!--stackedit_data:
eyJoaXN0b3J5IjpbNDQxMDU3MzAxLC03NDY1MDY4NDksNDM3MT
k2Nzg1LDE2NDU0NjIzMDAsLTEzMzk2MzM5NjAsLTE2ODE1NjEz
OTgsOTk4MzY5NjYwLDExODU4MTA5NzUsMTE5Nzc2NDcxNSw0MT
UyNDIwODIsLTExMDgwMjExNjksMTE3NzgyNjg5MywtNzAwMTc2
OTg3LDE1ODUyNzUwOTQsLTMzMzg1Mjc3OSwtNjE1NTY2MzQyLD
g3MDc4MDMxMyw3MzA5OTgxMTZdfQ==
-->