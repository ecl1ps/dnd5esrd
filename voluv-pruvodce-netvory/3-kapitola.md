# 3. kapitola: Bestiář

V tomto bestiáři najdeš herní statistiky a popisy pro téměř stovku nestvůr, které jsou vhodné pro téměř jakékoliv D&D tažení. Mnohé z těchto nestvůr, například morkot a žabomot, existují již v nejstarších edicích hry. Jiné, jako například bandrhob a varguj, přišly později, ale jsou stejně oblíbené. Někteří z nových tvorů, jež se zde nachází, jsou varianty nestvůr, o nichž se píše v 1. kapitole.

Tato kapitola je pokračováním příručky *Bestiář* a přebírá obdobnou prezentaci. Nejsi-li obeznámen s formátem bloků statistik nestvůr, přečti si úvodní část *Bestiáře*, než budeš pokračovat. Vysvětluje terminologii bloku statistik a uvádí pravidla pro různé rysy nestvůr, jež zde neopakujeme.

Stejně jako u nestvůr v *Bestiáři* jsme se snažili zachytit podstatu každého tvora a zaměřit se na ty rysy, které ho činí jedinečným nebo které podněcují Pány jeskyně ho používat. S těmito nestvůrami si můžeš dělat, co se ti zlíbí a měnit jejich popisy, aby vyhovovaly tvé hře. Nic, co zde říkáme, by nemělo omezovat tvou tvořivost.

Tvorové v tomto bestiáři jsou uspořádáni abecedně. Někteří jsou seskupeni do skupinového názvu; například oddíl „Orkové“ obsahuje bloky statistik pro různé druhy orků, včetně tanaruků (démonických orků). Bezprostředně po této kapitole jsou dva dodatky obsahující další bloky statistik. Dodatek A obsahuje hrstku zvířat, které nepotřebují dlouhé popisy. Dodatek B poskytuje obecné cizí postavy, jejichž statistiky lze přizpůsobit tvému tažení.

Tato kapitola a dodatky A a B jsou určeny k použití ve spojení se zbytkem této knihy. Dodatek C obsahuje seznamy tvorů podle typu, nebezpečnosti a prostředí. Tyto seznamy ti mohou pomoci najít nestvůry, které jsou vhodné pro tvé dobrodružství či tažení. Pokud hledáš způsoby, jak použít různé gnoly, ježibaby, koboldy, mozkožrouty, obry, orky, skřety, yuan-tie a zřící popsané v této kapitole, můžeš se nechat inspirovat popisy a mapami v 1. kapitole. Stejně tak lze použít rasové rysy v 2. kapitole na bloky statistik v dodatku B k vytvoření takových nezapomenutelných CP, jako jsou goliášoví šampioni, kenkuovští mistři zloději a tabaxiští bardi.
